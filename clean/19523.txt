Classificazione
AMBIENTE


Resoconto integrale del dibattito dell'aula
Oggetto del Consiglio n. 2670 del 12 giugno 2002 - Resoconto
OGGETTO N. 2670/XI Accoglimento di richiesta di deroga
avanzata dal Comune di Courmayeur in merito alle norme di
attuazione del Piano territoriale paesistico.
(Interrogazione)
Interrogazione Vista la deliberazione con cui, in data 12
marzo 2002, la maggioranza del Consiglio comunale di Courmayeur ha
chiesto alla Giunta regionale una deroga all'articolo 40 delle
norme di attuazione del P.T.P.;
Rilevato che lo scopo di tale richiesta è la costruzione
della nuova Telecabina Dolonne Plan Chécrouit, in un'area di
"specifico interesse paesaggistico? che, ai sensi del P.T.P., è
inedificabile;
Evidenziato altresì che il progetto della citata Telecabina è
stato trasmesso alla Regione dalla Società Courmayeur Mont-Blanc
Funivie S.p.A. per la procedura di valutazione di impatto
ambientale;
Osservato che una deliberazione di deroga relativamente ad
una norma cogente del P.T.P. può essere giustificata solo da
circostanze che la normativa (articolo 8 L.R. n. 11/1998) definisce
"eccezionali?, circostanze che non sono certo presenti nel caso
specifico;
Saputo che in data 27/05/2002 la Giunta regionale ha comunque
autorizzato la deroga richiesta;
Evidenziato inoltre che, dal momento che è in corso la
procedura di V.I.A., la deliberazione di Giunta di deroga
all'articolo 40 del P.T.P. precostituisce un giudizio positivo sul
progetto, condizionando l'intera procedura prevista dalla normativa
vigente sulla V.I.A.;
il sottoscritto Consigliere regionale
Interroga
l'Assessore competente per sapere:
1) quali sono le ragioni di carattere eccezionale che hanno
indotto la Giunta regionale ad accogliere la richiesta di deroga
all'articolo 40 del P.T.P. avanzata dal Comune di
Courmayeur;
2) perché non si è ritenuto di aspettare l'ultimazione della
procedura di V.I.A.;
3) in quanti e quali altri casi la Giunta ha autorizzato
deroghe a norme cogenti del P.T.P..
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
L'articolo 8 della legge n. 11/1998 prevede,
come citato nella premessa dell'interrogazione, che in via
eccezionale la Giunta regionale, sentita l'apposita Conferenza dei
servizi, possa deliberare in deroga alle determinazioni del Piano
territoriale paesistico e possa deliberare l'approvazione di
progetti di opere di interesse generale e di lavori e di interventi
aventi particolare rilevanza sociale ed economica.
Il Comune di Courmayeur, a cui lo stesso Piano territoriale
paesistico riconosce il ruolo di grande stazione turistica, ha
ritenuto di dover inoltrare richiesta di deroga in quanto ha
valutato l'impianto in questione indispensabile per incrementare la
capacità di accesso alle piste e superare lo squilibrio esistente
fra le potenzialità del domaine skiable e gli attuali impianti di
arroccamento.
Ha valutato anche che l'impianto in questione risulta
fondamentale per la sopravvivenza dello stesso sistema turistico
della località nell'attuale regime di forte competizione tra
stazioni montane. Riveste quindi particolare rilevanza per
l'economia del Paese, fondata soprattutto sul turismo
invernale.
Queste ragioni, a dimostrazione dell'interesse generale e della
particolare rilevanza economica esplicitati dal Comune di
Courmayeur, sono state riconosciute anche dalla Conferenza dei
servizi regionali e condivise dalla stessa Giunta regionale che
quindi ha deliberato l'approvazione del progetto ai sensi
dell'articolo 8 della legge n. 11/1998 in deroga all'articolo 40
del Piano territoriale paesistico. Che l'applicazione del
soprarichiamato articolo 8 rivesta carattere di eccezionalità è
dimostrato dal fatto che - e qui rispondo alla terza domanda -
questo è, dalla data di approvazione del Piano territoriale
paesistico e della legge n. 11/1998, il secondo caso in cui la
Giunta regionale approva progetti in deroga.
L'altro caso riguarda un intervento proposto dal Comune di
Pollein avente ad oggetto la realizzazione di una struttura
pubblica da adibire a sede dei volontari della Protezione civile e
ad alloggi parcheggio e alla rilocalizzazione di un edificio
privato in deroga all'articolo 40.
Per quanto riguarda la seconda domanda:
"perché non si è
ritenuto di aspettare l'ultimazione della procedura di VIA"
,
intanto devo dire che questa approvazione ai sensi dell'articolo 8
della legge n. 11 non precostituisce assolutamente il giudizio del
VIA, nel senso che questo riguarda uno semmai degli aspetti che
concorreranno alla valutazione complessiva del progetto. Voglio
però ricordare che la procedura di valutazione di impatto comporta
anche la verifica della coerenza dell'intervento proposto con gli
strumenti di pianificazione territoriale ed urbanistica e peraltro
questo è stato uno degli aspetti, ovvero la non coerenza con lo
strumento urbanistico e con il Piano territoriale paesistico,
fortemente contestato quando si è trattato di valutare il primo
progetto.
Per ovviare alla non conformità all'articolo 40, la legge mette
a disposizione, se valutato l'interesse generale, la possibilità di
deroga e questo si è inteso fare: per ovviare alla non conformità
allo strumento urbanistico la procedura che si intende fare, e che
peraltro era già stata evidenziata nella procedura precedente, è
l'accordo di programma avente valenza anche di variante al PRG del
Comune.
Président
La parole au Conseiller Curtaz.
Curtaz (PVA-cU)
Visto che la questione è piuttosto
rilevante e il tempo è poco, cercherò di riassumere alcune
osservazioni in forza delle quali la risposta data dall'Assessore
non mi soddisfa.
Io ritengo che questa deliberazione, come peraltro l'altra
deliberazione della VIA relativa al primo progetto della Dolonne
Plan Chécruit - in merito alla quale si era espresso il TAR Valle
d'Aosta -, sia illegittima innanzitutto per una questione a mio
giudizio abbastanza semplice: la legge prevede la possibilità di
deroga in casi eccezionali; io non riesco - e questa è
un'argomentazione che ho già utilizzato la scorsa volta - a
capacitarmi dove stia l'eccezionalità nel realizzare una funivia in
un comune di montagna ad alta capacità turistica qual è il Comune
di Courmayeur. A mio giudizio la realizzazione di una funivia nel
Comune di Courmayeur è tutto fuorché un evento eccezionale: è un
evento normale.
Da dove deriva la pretesa eccezionalità? Deriva dalle
inadempienze del Comune che voi sanate con questo provvedimento. Il
Piano territoriale paesistico e la legge urbanistica hanno ormai
quattro anni compiuti; ritengo che in quattro anni qualsiasi comune
della nostra Regione sia in grado di modificare il piano
regolatore, di adottare gli altri piani previsti dal Piano
territoriale paesistico in modo da costruire una funivia sulla base
dei propri strumenti di pianificazione e normativi. In questo caso,
come in altri casi, il Comune non si è mosso, il Comune è
inadempiente e allora si utilizza la forma dell'accordo di
programma e della deroga alle prescrizioni del Piano territoriale
paesistico per poter fare quanto non si potrebbe fare in assenza di
pianificazione. È questo il punto.
Qual è il concetto giuridico che voi utilizzate impropriamente?
È quello dell'eccezionalità. Certamente il Piano territoriale
paesistico prevede delle procedure determinate dall'eccezionalità
dell'evento, il che mi sembra anche una cosa ragionevole, finora
questa eccezionalità, proprio per rimanere tale, era stata
utilizzata una volta.
Dopo aver letto l'intervista del Presidente della Regione di
alcune settimane fa in cui ha dichiarato che non c'è da
scandalizzarsi circa l'utilizzo di questa procedura perché è già
stata utilizzata in altri casi, visto che non me ne veniva in mente
neanche uno, ho preferito chiedere e il caso che mi è stato
presentato è francamente di un'importanza minimale, una cosa del
tutto compatibile con il buon senso e di nessun impatto di alcun
genere. Invece qui ci troviamo di fronte ad un progetto
estremamente significativo per questioni economiche, per questioni
ambientali, per questioni politiche perché sappiamo che il
Consiglio comunale di Courmayeur, ma anche la popolazione di quel
Comune, su quel progetto è diviso, mentre la Giunta regionale si è
schierata da una parte dei promotori del progetto attraverso una
procedura che a mio giudizio è illegittima.
Questo voglio sottolineare, non dando ancora un giudizio sul
progetto in questa sede, anche perché mi manca il tempo, ma
riservandomi di darlo in altre sedi. Lo voglio sottolineare perché
credo che, anche di fronte ad un progetto che fosse in ipotesi
totalmente condivisibile, le regole andrebbero rispettate. Qui non
si sono seguite le regole attraverso un escamotage, pertanto
ritengo che questo provvedimento che avete adottato sia
illegittimo.
Si dà atto che dalle ore 17,06 presiede il Vicepresidente
Lattanzi.
