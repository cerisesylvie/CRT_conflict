Classificazione
CONSIGLIO REGIONALE
Attività consiliare d'aula



Oggetto del Consiglio n. 2929 del 22 novembre 2023 - Resoconto
OBJET N° 2929/XVI - Communications du Président du
Conseil.
Bertin (Presidente) -
Alla presenza di 31 Consiglieri
possiamo iniziare i lavori del Consiglio di oggi. Punto n. 1
all'ordine del giorno.
C'è una richiesta da parte del consigliere Restano per mozione
d'ordine, a lei la parola.
Restano (GM) -
Solo per chiedere una rapidissima
sospensione prima di iniziare per una riunione delle forze di
minoranza.
Presidente -
Il Consiglio è sospeso.
La seduta è sospesa dalle ore 09:04 alle ore 09.16.
Bertin (Presidente) -
Possiamo riprendere dopo la
sospensione. Ha chiesto la parola il consigliere Aggravi, ne ha
facoltà.
Aggravi (RV) -
Soltanto per spiegare le motivazioni di
questa breve sospensione e, a nome dei gruppi di minoranza, chiedo
scusa, ma abbiamo ritenuto opportuno confrontarci brevemente su un
fatto di attualità politicamente rilevante, penso che tutti noi
abbiamo letto il titolo oggi che c'è sulla pagina locale della
stampa: "Casinò, servono 40 milioni di euro".
Oggettivamente non vogliamo - e l'abbiamo già detto ieri in
Capigruppo - allungare i tempi di un Consiglio già oberato
dall'ordine del giorno, però su questo tema, sulla gestione del
Casinò e sul futuro della Casa da gioco di cui leggiamo sui
giornali, vorremmo e chiediamo l'impegno morale del Presidente
della Commissione competente, che si sta disinteressando di questo
tema, che era
à la une
nella scorsa legislatura, e non solo,
di convocare il
management
, quindi l'Amministratore unico
della Casino e anche Finaosta... a cui è stato affidato
l'incarico... dato a una nota Big Four della revisione della
consulenza sul futuro della Casa da gioco, perché oggettivamente
una delle principali partecipate non può essere oggetto di
attenzione della stampa e non degli organi competenti
dell'azionista. Oggettivamente, da parte di tutti i gruppi di
minoranza, chiediamo che nella giornata odierna ci sia una
convocazione per la prossima settimana o quanto prima della
Commissione competente con due punti all'ordine del giorno:
l'audizione dell'Amministratore unico della Casa da gioco e
l'audizione di Finaosta sull'incarico che è stato dato. Chiediamo
questo, se ci viene consentito, possiamo andare avanti, altrimenti
valuteremo che cosa fare.
Presidente -
Consigliere Aggravi, la comunicazione è
stata fatta, credo che possiamo proseguire nei lavori. Vi è una
risposta da parte delle Commissioni?
Malacrinò (FP-PD) -
Buongiorno colleghi, chiedo una
sospensione per i gruppi di maggioranza.
Presidente -
Il Consiglio è sospeso.
La seduta è sospesa dalle ore 09:19 alle ore 09:34.
Bertin (Presidente) -
Riprendiamo. Il consigliere Rosaire
ha chiesto la parola, ne ha facoltà.
Rosaire (UV) -
Prendo atto di quanto richiesto dal
collega Aggravi e, condividendo anche la preoccupazione espressa,
provvederemo nella prossima Commissione consiliare competente, che
è la IV e che è competente in materia di Casa da gioco, a
programmare un'apposita Commissione in cui verranno auditi i
vertici di Casinò e di Finaosta.
Presidente -
Possiamo riprendere. La parola al
consigliere Aggravi per mozione d'ordine.
Aggravi (RV) -
Volevo dire soltanto per correttezza che
io non ho parlato a titolo personale ma ho parlato in
rappresentanza di tutti i gruppi di minoranza, solo per dare la
giusta attenzione. Ringrazio il Presidente della IV Commissione,
attendiamo quindi oggi già la convocazione della Commissione che
poi delibererà quanto dovuto.
Presidente -
Punto n. 1 all'ordine del giorno.
Nella riunione di ieri, la Conferenza dei Capigruppo ha
concordato la discussione congiunta dei due
question time
riguardanti il Traforo del Gran San Bernardo. Sono state inoltre
ritirate dal gruppo Forza Italia due mozioni di cui ai punti 88 e
90 dell'ordine del giorno.
Il 25 novembre ricorre la Giornata internazionale contro la
violenza sulle donne: il programma dei tanti eventi, organizzati in
questa settimana da istituzioni e associazioni, collegati a questa
giornata sono raccolti nel titolo: "Quando ami un fiore, non lo
strappi, lo curi ogni giorno". Purtroppo, proprio in questi giorni,
è stata strappata la vita della giovane Giulia Cecchettin, ennesima
vittima della violenza sulle donne. Oggi, purtroppo, Giulia è
diventata il simbolo di questa violenza: una giovane donna cui è
stato negato il futuro e che riporta tutti noi alla dura realtà
delle statistiche dei femminicidi, una realtà ancora troppo diffusa
e presente a cui va data una risposta, non soltanto nelle regole ma
anzitutto nell'educazione. A nome dell'Assemblea, esprimo la nostra
vicinanza alla famiglia e raccogliendo l'invito della sorella
Elena, rompiamo il silenzio e muoviamoci contro l'apatia. Bisogna
parlare di questi temi perché è anche così che si combatte questo
fenomeno della violenza.
Consigliera Minelli, a lei la parola.
Minelli (PCP) -
Intervengo sulle sue comunicazioni, in
particolare su quest'ultima parte in cui lei ha ricordato che il 25
novembre si celebra la Giornata internazionale contro la violenza
sulle donne e ha fatto accenno all'ultimo, in ordine di tempo,
episodio gravissimo: l'uccisione di Giulia Cecchettin. Ci uniamo
anche noi alla vicinanza che lei ha espresso alla famiglia. Vorrei
ricordare anche che questa è la 105esima vittima in meno di un
anno, quindi è una strage quella a cui stiamo assistendo.
Sicuramente la giovane età e poi il fatto che questa vicenda si sia
dipanata nella settimana immediatamente precedente il 25 novembre
ha destato ancora più clamore, più indignazione, più rabbia, però
vorrei anche che non si dimenticasse che ci sono altre 104 persone,
ed è un numero altissimo, indegno di un paese civile, e che
richiede assolutamente una presa di posizione e una normativa che
sia il più possibile condivisa e mi sembra che forse finalmente
questa volta ci si riuscirà. Credo che sia da sostenere in tutti i
modi, anche attraverso l'espressione giustamente del nostro
Consiglio regionale.
In questa settimana ci saranno varie manifestazioni che sono
organizzate da soggetti diversi, credo che anche la presenza e la
vicinanza delle Istituzioni sia importante e fondamentale, per cui
ringrazio anche per la possibilità che ci sarà data - mi sembra di
aver capito dalla riunione che avete fatto ieri - di poter
partecipare oggi pomeriggio velocemente a una di queste
manifestazioni, senza trascurare tutte le altre.
Presidente -
I lavori di oggi saranno organizzati in
funzione da permettere, a chi lo desidera, di partecipare alle ore
17:00 all'evento organizzato all'Arco di Augusto. Consigliere
Padovani, a lei la parola.
Padovani (FP-PD) -
Anch'io intervengo sulle sue
comunicazioni per unirmi al discorso che si sta facendo sul 25
novembre e sulla violenza contro le donne. Una donna su tre nel
mondo ha subito violenza sessuale, psicologica o fisica da parte di
un uomo. In Italia, con l'omicidio di Giulia Cecchettin, erano
(perché ormai sono di più) 105 le donne che sono state uccise nel
2023, di queste 82 sono state ammazzate in ambito familiare o
affettivo, 53 dal partner o dall'ex partner.
Ogni anno, quando ci avviciniamo al 25 novembre, ci fermiamo a
pensare ai numeri delle violenze che gli uomini commettono contro
le donne, ma è un tema quello della violenza maschile contro le
donne che dovremmo affrontare ogni giorno, combattendo la violenza
contro le donne in ogni piccolo gesto, nell'educazione dei propri
figli maschi a non vedere le donne come una proprietà della quale
poter disporre, inserendo nei programmi scolastici l'educazione
sessuale e all'affettività ma anche nella divisione dei compiti in
casa e quindi nella quotidianità.
La violenza maschile contro le donne, contro la quale il
Consiglio regionale ha dotato la Regione di un piano programmatorio
al quale dobbiamo continuare a dare gambe, non è un problema solo
delle donne, ma è un problema di tutta la società.
La Convenzione di Istanbul, cioè il primo strumento
internazionale giuridicamente vincolante per la prevenzione e il
contrasto della violenza contro le donne, individua le radici della
violenza nella disuguaglianza strutturale tra uomini e donne,
risalente ai ruoli di genere, cioè quei ruoli, comportamenti,
attività e attributi socialmente costruiti che una determinata
società considera appropriati per donne e uomini ed è quella
costruzione sociale patriarcale maschilista che va distrutta per
costruirne una nella quale donne e uomini abbiano lo stesso
valore.
Filippo Turetta non è un mostro. Filippo Turetta è uno come noi,
è figlio di una società patriarcale maschilista che pensa alla
donna come un oggetto da possedere. Giulia Cecchettin non è ormai
nemmeno più l'ultima di centinaia di donne uccise da maschi
possessivi, violenti, gelosi e invadenti quest'anno. Noi non
dobbiamo crescere delle donne che devono stare attente quando
escono, a cosa fanno o a come si vestono perché magari poi
incontrano il lupo. Il nostro compito, il compito della politica,
ma anche nostro personale è quello di crescere uomini per i quali
le donne non siano un corpo da possedere, che sappiano che le donne
non devono ubbidire ai propri uomini e non possono essere costrette
a fare alcunché, che siano coscienti che non possono limitare la
loro libertà e violare la loro privacy. Questo è quello che c'è un
po' nel piano regionale di contrasto alla violenza di genere
approvata da questo Consiglio solo pochi mesi fa. Questa è la
responsabilità che abbiamo come amministratori pubblici.
Presidente -
Consigliere Manfrin, a lei la parola.
Manfrin (LEGA VDA) -
Mi ero riproposto di non intervenire
a meno che qualcuno non avesse utilizzato quest'occasione, e in
questo caso non parlo della collega Minelli, che invece ringrazio
per il suo intervento, per buttarla in caciara, per buttarla in
polemica, per buttarla in politica. Oggi si deve dare merito a chi
non urla e a chi non strepita, a chi non fa scene prendendo esempio
da due uomini: il padre di Giulia e il padre di Filippo, due
persone a cui la vita, in maniera differente, è stata distrutta,
che si mostrano composte nel loro dolore e davanti a loro non
possiamo che levarci il cappello.
Purtroppo abbiamo appena sentito cose su cui non posso essere
assolutamente d'accordo:
in primis
il succo del discorso è
che gli uomini sono tutti dei criminali. Noi non siamo tutti dei
criminali, qui c'è un criminale che si chiama Filippo, che deve
avere un processo e scontare la pena che gli verrà comminata. Lui è
il criminale, noi non siamo tutti criminali. Lo dico a beneficio di
quelli e di quelle che vorrebbero la Jihad contro i maschi. Il
nostro Paese è pieno di donne e uomini che si rispettano, che
stanno bene insieme, che si lasciano e soffrono ma continuano a
rispettare sé stessi e gli altri. Questa è la normalità, il resto
sono tragiche eccezioni che noi dobbiamo contrastare e punire, ma
sono soltanto delle tragiche eccezioni. A tutti quelli che oggi
gridano contro il patriarcato, come ho appena sentito, senza
ovviamente proferire parola su, per esempio, il patriarcato
islamico, quando si manifesta, anzi, lì in quel caso stanno tutti
muti e silenziosi, chiedo: ma dove sta questo patriarcato? Ma dove
sta? Io vedo padri e madri deboli con i loro figli e che hanno
difficoltà a dire di no. Quando prendi un brutto voto, non ci sono
più divieti, puoi uscire come se niente fosse, quando vieni
bocciato, non c'è alcuna punizione che ti faccia comprendere la
gravità di quello che è accaduto. Vedo padri e madri che lasciano
ragazzine e ragazzini di 13 e 14 anni a mezzanotte, all'una, alle
due in discoteca, che usano e abusano di sostanze senza che si
muova un dito. Genitori, per esempio, che hanno paura di bussare
alla porta della stanza del loro figlio, di stare un po' insieme,
di affrontare magari qualche cosa di difficile. Parliamo di questi
argomenti se vogliamo dirci qualche verità scomoda, questo è il
tema e questa è la responsabilità di chi ha smesso di fare il
genitore e magari è il fratello o la sorella o l'amico o l'amica.
Questo è il tema e questa la questione, ma non che siamo tutti dei
criminali e i maschi non sono tutti stupratori o potenziali
stupratori o assassini e potenziali assassini. Chi dice queste cose
dice sciocchezze. Non è colpa di una parte politica o di un'altra
parte politica, non è colpa di questo Governo, non è colpa del
Governo precedente; i femminicidi non sono di Destra, non sono di
Sinistra e vi dirò di più: soltanto una mente malata pensa che il
male si estirpi condannando l'intero genere maschile. Collega,
Filippo non è come noi, forse come lei, visto che l'ha detto, ma
come noi no di sicuro.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Aggiungo un elemento di riflessione
che mi sembra assolutamente dovuto su questo tema: il maschio
violento è un maschio arrogante. Il maschio arrogante è un maschio
viziato, questo o è chiaro o si fallisce tutto, perché il peccato
originale è esattamente lì: è un maschio viziato, è un maschio a
cui non è stato insegnato a gestire il no, è un maschio che non è
stato adeguatamente educato, è un maschio che ha trovato incidenti
di percorso nella formazione educativa, probabilmente a causa delle
compagnie, non demonizzo i genitori, non demonizzo le famiglie,
assolutamente, anzi, vanno aiutate e sostenute. Ha trovato qualcuno
che nel percorso educativo l'ha deviato, non gli ha insegnato a
gestire il no e addirittura l'ha disinsegnato.
Il maschio viziato è il maschio debole, è il maschio che
reagisce con aggressività perché è debole, non è minimamente figlio
di una società patriarcale, quello non c'entra niente, io mi
ricordo i miei nonni, io mi ricordo mio padre, io mi ricordo le
persone delle generazioni passate: uomini forti, stabili, che sono
stati il prodotto di quella società patriarcale ma erano uomini
stabili, su cui si poteva contare. La ricetta è quindi
l'eliminazione del ruolo patriarcale? Se è vero, lo dimostrino i
professionisti del settore, non i prestigiatori dell'ideologia. Noi
intravediamo una via da percorrere: ritornare a educare maschi
forti, forse è il caso di riesaminare il ruolo di una figura
maschile che è vista quasi con sospetto o addirittura con orrore:
si chiama maschio alfa. Forse è il caso di rispolverare modelli che
costituiscono il patrimonio dell'essere uomini e dell'essere
comunità come il modello del cavaliere.
Presidente -
Ha chiesto la parola il consigliere Jordan,
ne ha facoltà.
Jordan (AV-VdA Unie) -
Mi unisco anch'io per esprimere
piena condanna ai fatti di cronaca recente e alla violenza di
genere e lo faccio fuori da ogni riferimento politico. Questi sono
un richiamo doloroso alla realtà e rappresentano un segnale,
ancorché molto evidente, che non possiamo e non dobbiamo più
ignorare. A pochi giorni dalla Giornata internazionale contro la
violenza sulle donne, tutti noi dobbiamo seriamente impegnarci
affinché le donne possano vivere libere dalla paura, in sicurezza e
con dignità. Sta anche a noi andare oltre le parole, sta anche a
noi cercare di concretizzare le azioni e non lasciare che il tempo
affievolisca la volontà di agire. Dobbiamo agire per contrastare un
fenomeno purtroppo in costante crescita, una continua, diffusa e
ancora inestirpabile violenza contro le donne, un problema
culturale e sociale, una piaga che a volte nascondendosi attraversa
le barriere di età, classe sociale e cultura. Questa violenza non
deve solo destare indignazione, ma deve essere considerata
inaccettabile per la nostra coscienza civile. Purtroppo la società
è ancora permeata in differenti territori, contesti di episodi di
violenza verbale, fisica, economica, frutto dell'idea che l'uomo
possa prevaricare sulla donna utilizzando la forza. Questo
rappresenta un fallimento della società del suo insieme, sembrano
ancora esserci, talvolta nell'inconsapevolezza, elementi di una
cultura della superiorità di genere sbagliata e ingiusta, sembra
ancora esserci l'espressione di un fallimento psicologico e
razionale che consegna al gesto violento e a volte estremo le
difficoltà ad accettare l'evoluzione delle situazioni, in
particolare accettare i fallimenti e i no. Per uscire da questo
vortice, è necessario educare, educare al rispetto, alla parità,
educare all'idea che in nessun caso la forza può sostituire uno
strumento di dialogo. Già nelle famiglie si deve diffondere
quest'educazione e poi nelle scuole, fin dalla prima infanzia;
dobbiamo lavorare in ogni contesto per favorire il rispetto
reciproco, l'uguaglianza, la solidarietà. Dobbiamo lavorare perché
la mitezza diventi un valore premiante riconosciuto dalla società;
mitezza che la società attuale vede spesso come debolezza, dalla
vita sociale fino alla vita politica, dove sembra essere premiata e
l'utilizzo dei
social
ne è la prova lampante... deve essere
premiata l'arroganza, la prepotenza, il desiderio di sopraffare.
Serve una cultura delle pari opportunità, sono necessari piani e
programmi nazionali che alimentino azioni positive, a cominciare
dai contesti educativi, fino al ruolo dei
media
.
Un ruolo fondamentale inoltre, prima ancora dell'inasprimento
delle pene, è quello della prevenzione e della promozione di una
cultura, di atteggiamenti basati sul rispetto, sulla pari dignità,
sui diritti umani, sulla civile convivenza, sul riconoscimento
assoluto e sul rigetto della discriminazione e della violenza.
Resta ancora purtroppo molta strada da fare ma occorre continuare a
operare, individualmente e con azioni collettive, perché eliminare
la violenza sulle donne è un obiettivo essenziale per il nostro
vivere comune.
Presidente -
Consigliere Baccega, a lei la parola.
Baccega (FI) -
Credo che non intervenendo su un argomento
di questo tipo si rischia di essere considerati come quelli che non
se ne vogliono occupare o che non provano nulla di fronte a quanto
è avvenuto a Giulia e alle altre 103 persone che in questo anno e
negli anni precedenti hanno subito violenze pesanti e sono
addirittura arrivate a essere ammazzate dai loro compagni o dagli
uomini che stavano con loro. Giulia è l'emblema di questo momento
importante, un momento che deve vedere tutte le forze in campo
mettersi insieme, non parlo di forze politiche, ma parlo della
famiglia, della scuola, della politica e anche della giustizia
perché le leggi ci sono, vanno applicate ed eventualmente vanno
appesantite le pene, ulteriormente appesantite.
Io mi sono sentito mortificato in queste ultime ore laddove
alcuni
media
hanno considerato il genere uomo come la
malattia di tutta la società. Non è assolutamente così, collega, vi
sono persone malate, queste persone malate vanno curate, vanno
gestite ma il genere uomo non è quello di quella portata.
Quell'indignazione che abbiamo vissuto in queste ore vogliamo che
sia portata all'attenzione di tutti e quindi ringrazio per la pausa
che ci sarà per poter far sì che anche noi uomini si possa
partecipare, insieme alle donne, a iniziative che vanno nella
direzione di costruire e creare un qualcosa che possa in futuro
migliorare una situazione che sta diventando drammatica nel nostro
Paese.
Presidente -
Altri? Ha chiesto la parola il Presidente
della Regione, ne ha facoltà.
Testolin (UV) -
Per esprimere anche a nome del Governo
regionale un sentimento di dolore per quanto è accaduto, un
sentimento di dolore che, come già espresso dai colleghi che sono
intervenuti, coinvolge entrambe le famiglie, di chi ha subito una
perdita e di chi l'ha provocata. Un dolore che impone in certi
casi, e lo condivido, un silenzio di riflessione e un'azione che
deve essere coordinata a livello di tutte le Istituzioni.
Io credo che, senza entrare nella retorica, bisogna prendersi
veramente carico a livello di amministrazione, di associazioni, di
famiglie, di scuola, di questa necessità di trasmettere dei valori
che la società possa elaborare in maniera positiva. Io ritengo che
le iniziative che anche nel suo piccolo quest'Amministrazione sta
mettendo in campo - e penso a un'iniziativa, ad esempio, come
quella del Bullizzometro che abbiamo condiviso con le Forze
dell'ordine e con l'assessore Guichardaz e che abbiamo presentato
alcuni giorni fa all'interno di una scuola - facciano parte di
questo percorso di condivisione di crescita anche dei ragazzi per
comprendere e per trasmettere il fatto che le persone più fragili
non sono per forza quelle che devono sempre subire, ma sono
probabilmente quelle che sono dalla parte giusta. Il senso di
rispetto e di comunità, dove il più debole debba venire
accompagnato e non massacrato, penso che debba entrare in quella
visione che una comunità, che vuole chiamarsi tale, deve fare
propria per crescere nella serenità che tutti meritiamo.
Presidente -
Se non vi sono altri interventi, passiamo al
punto successivo dell'ordine del giorno.
