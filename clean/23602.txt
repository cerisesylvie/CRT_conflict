Classificazione
CONSIGLIO REGIONALE
Costituzione e funzionamento degli organi consiliari
STATUTO



Oggetto del Consiglio n. 2674 del 9 maggio 2007 - Resoconto
OGGETTO N. 2674/XII - Presa d'atto in merito alla
composizione della Convenzione per l'Autonomia e lo Statuto
speciale della Regione autonoma Valle d'Aosta/Vallée d'Aoste per
quanto riguarda la componente rappresentata dai Capigruppo
consiliari.
Presidente
- Avevamo convenuto, ieri, in Conferenza
Capigruppo, che occorresse una formale presa d'atto da parte del
Consiglio a seguito di questa che è una nuova geografia politica in
seno al Consiglio, che occorresse una formale presa d'atto da parte
del Consiglio per quel che riguarda la nuova composizione della
Convenzione per l'Autonomia e lo Statuto speciale. Ricorderete che
il 22 marzo il Consiglio ha nominato i componenti della Convenzione
e del suo ufficio di coordinamento, in particolare per quanto
riguarda la componente rappresentata dai Capigruppo consiliari
nelle persone di Roberto Vicquéry, Claudio Lavoyer, Dario Frassy e
Squarzino Secondina e dai delegati dai rispettivi Capigruppo nelle
persone di Piero Ferraris e Francesco Salzone, in conseguenza degli
espliciti atti di delega pervenuti nel corso della medesima
adunanza consiliare.
In data 19 aprile 2007 il Capogruppo della "Gauche Valdôtaine",
Giovanni Sandri, ha ritirato la propria delega al Consigliere Piero
Ferraris a rappresentarlo nella Convenzione. Nella riunione di
insediamento, svoltasi il 30 marzo scorso, i componenti della
Convenzione aveva provveduto a nominare il Consigliere Ferraris
stesso alla carica di Presidente. A seguito della costituzione del
nuovo gruppo consiliare "Per il Partito Democratico in Valle
d'Aosta", in data 3 maggio 2007, avente quale Capogruppo il
Consigliere Piero Ferraris, quest'ultimo diventa, ai sensi della
legge, membro della Convenzione, al pari del Consigliere Giovanni
Sandri, nella sua qualità di Capogruppo della "Gauche
Valdôtaine-Democratici di Sinistra-PSE".
Invito pertanto il Consiglio regionale a prendere atto della
modificazione della composizione della Convenzione per quanto
riguarda la componente rappresentata dai Capigruppo consiliari,
dando atto che essa risulta composta dai Capigruppo consiliari
Roberto Vicquéry per l'"Union Valdôtaine", Claudio Lavoyer per
"Fédération Autonomiste", Dario Frassy per "La Casa delle Libertà",
Squarzino Secondina per il gruppo "Arcobaleno-Vallée d'Aoste",
Giovanni Sandri per "Gauche Valdôtaine-Democratici di Sinistra",
Piero Ferraris per il gruppo "Per il Partito Democratico in Valle
d'Aosta" e dal Consigliere regionale Francesco Salzone, delegato
dal Capogruppo della "Stella Alpina".
Sarà mia cura provvedere a riconvocare la Convenzione per le
determinazioni successive in merito alla presidenza.
La parola al Consigliere Sandri.
Sandri (GV-DS-PSE)
- Su questo punto credo che si debba
essere chiari, viste le dichiarazioni che sono state fatte
precedentemente; penso che sia positivo che questo atto sia stato
portato in Consiglio, in quanto ritorna nell'ambito naturale e
giustamente il Consiglio ne prenderà atto.
Tengo però a ribadire una questione: negli accordi politici che
erano stati presi prima della partenza falsa della scorsa
Convenzione, rientrava quello che il Presidente stesso della
Convenzione fosse di spettanza dell'opposizione. Ora, essendo
cambiata la disposizione in Consiglio regionale, chiediamo che si
faccia una riflessione su questo punto, perché credo che se così
deve essere, se ancora la maggioranza intende riconoscere questo
ruolo all'opposizione, debba prendere atto che l'opposizione è
mutata e che si devono rivedere gli accordi fatti. Di certo non
riconosceremo nomine in nome dell'opposizione fatte dalla
maggioranza del Consiglio.
Presidente
- Il Consiglio prende atto.
