Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 1289 del 23 febbraio 2022 - Resoconto
OGGETTO N. 1289/XVI - Interrogazione: "Notizie in merito a un
sequestro di mascherine operato in Valle d'Aosta dalla Guardia di
finanza nell'estate 2021".
Bertin (Presidente) -
Punto n. 7. Risponde il Presidente
della Regione.
Lavevaz (UV) -
Si chiedono con quest'interrogazione
notizie in merito ad un sequestro di mascherine operato in Valle
d'Aosta dalla Guardia di finanza nell'estate 2021, in particolare
si chiede se tale segnalazione risponda al vero e, in caso
affermativo, quali siano le notizie correlate, più precisamente il
numero di mascherine, motivazioni del sequestro, soggetto che li ha
portati in Valle d'Aosta, eventuali costi sostenuti
dall'Amministrazione.
Nel corso della pandemia la Valle d'Aosta, analogamente a quanto
successo per le altre Regioni italiane, ha ricevuto dalla struttura
del Commissario straordinario per l'emergenza delle forniture di
dispositivi di protezione individuale, quindi anche di mascherine.
Il 18 ottobre 2021 è stato notificato alla Protezione civile
regionale il decreto di sequestro emesso nell'ambito di un
procedimento penale avviato dalla Procura della Repubblica presso
il Tribunale di Roma relativo a una serie di lotti di mascherine
chirurgiche, FFP2 e FFP3, per un totale di 161 milioni e mezzo di
pezzi in tutta Italia che risulterebbero sprovvisti delle
certificazioni necessarie e non conformi agli standard qualitativi
previsti dalle norme UNI di riferimento.
Per quanto d'interesse della Valle d'Aosta, il numero dei
dispositivi sottoposti a sequestro corrisponde a circa 5 milioni di
mascherine, di cui 4 milioni e 400 di mascherine chirurgiche, circa
264 mila di FFP2 e circa 567 mila di FFP3.
I dispositivi sequestrati in data 29 novembre 2021 da parte di
militari del Nucleo di Polizia economico-finanziaria della Guardia
di finanza di Aosta, sono stati quindi concentrati presso il
deposito della base logistico- addestrativa dell'aeroporto militare
di Pollein.
Infine, come sembra abbastanza evidente, quest'operazione non ha
comportato alcun costo per l'Amministrazione regionale in quanto i
lotti oggetto di sequestro corrispondono a risorse interamente
fornite da parte dello Stato per i quali anche le spese di
spedizione sono state interamente a carico dello stesso.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Quando ho deciso di mettere giù
quest'interrogazione, non era ancora emersa agli onori della
cronaca la notizia che poi in un certo senso ha anche fatto
collegare alcuni elementi, e la ringrazio, Presidente, per la
risposta assolutamente precisa e puntuale, ovvero la notizia
secondo la quale circa 1,25 miliardi di euro per fronteggiare
l'emergenza Covid sono stati dirottati verso l'acquisto di
mascherine e dispositivi di protezione individuale ritenuti in
parte non a norma, come giustamente lei poi ha richiamato. Questa è
stata l'ipotesi della Procura della Repubblica di Roma nei
confronti dell'ex commissario straordinario Domenico Arcuri, che è
iscritto nel registro degli indagati per peculato e abuso
d'ufficio. È quindi assolutamente importante e necessario
sottolineare che anche nella nostra comunità ben 5 milioni di
mascherine - e mi auguro che non ci siano stati altri lotti
sprovvisti di certificazione, mascherine che non facevano il loro
lavoro o potenzialmente potevano essere strumenti inefficaci -
siano state distribuite.
È quindi importante fare luce su questa vicenda, è importante
anche che i Valdostani conoscano i contorni di quello che accade
perché a volte alcune vicende sembrano lontane, sembrano
coinvolgere scandali e palazzi romani, commesse lontane dalla
nostra regione, invece con enorme sollievo apprendo, e la
ringrazio, che non ci sono stati costi per l'Amministrazione,
questo è assolutamente necessario; dall'altra parte ringrazio gli
uomini e le donne del Corpo della Guardia di finanza che hanno
proceduto a questo sequestro e se poi verranno provate le mancanze,
come giustamente lei ha ricordato, delle mascherine che sono state
sequestrate, quindi l'inefficacia di questi strumenti... avranno
sicuramente permesso di proteggere migliaia e migliaia di
persone... che eviteranno di utilizzare quegli strumenti per
proteggersi dal contagio... dall'altra parte ringrazio anche per
poter accertare quello che noi abbiamo sempre denunciato, ovvero
che il commissario Arcuri non ha fatto bene il suo lavoro. Un conto
poi è la questione giudiziaria che seguirà il suo corso di cui
valuteremo l'esito, ma quello che abbiamo sempre sollevato durante
tutta la pandemia, fino a quando non c'è stata finalmente la
"cacciata" dell'ex commissario Arcuri, è che il commissario Arcuri
avrebbe dovuto occuparsi di tutelare e di lavorare per la salute
pubblica, per la collettività e, secondo noi, non ha fatto un buon
lavoro, poi i profili si valuteranno.
È importante che la comunità lo sappia ed è importante sapere
che anche la nostra Regione è stata toccata da quello che riteniamo
uno scandalo assolutamente mostruoso se guardiamo le cifre, ovvero
1,25 miliardi di euro per acquistare le mascherine che in realtà,
da quelle che sono le accuse che vengono sollevate, sarebbero
fallaci.
