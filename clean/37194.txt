Classificazione
AGRICOLTURA
COOPERAZIONE



Oggetto del Consiglio n. 1039 del 25 febbraio 2015 - Resoconto
OGGETTO N. 1039/XIV - Interpellanza: "Integrazione delle
risorse destinate a contributi nel settore della trasformazione di
prodotti agricoli per canoni di locazione di strutture ed
impianti".
Presidente -
Punto 14 all'ordine del giorno. La parola al
collega Chatrian.
Chatrian (ALPE)
- Grazie Presidente.
Solo un mese fa questo Consiglio ha approvato una risoluzione
per cercare di trovare delle soluzioni a un problema gravoso, che
tocca di persona più di 1800 soci nel sistema valdostano: venti
strutture tra caseifici che trasformano la parte casearia e le
cantine vitivinicole. Un sistema che ben conosciamo e nella scorsa
legislatura più volte abbiamo cercato di pungolare il governo
regionale e di accompagnare, nel momento in cui si dovevano dare
delle risposte puntuali. A fine gennaio questo Consiglio ha
impegnato il governo regionale, affinché nel processo di
valutazione dei canoni degli stabili sia tenuta in debita
considerazione la tipologia rurale degli immobili, nonché i locali
effettivamente utilizzati, la natura funzionale degli stessi,
intesa quale complesso di beni organizzati e, soprattutto,
l'effettiva redditività di ogni singola cooperativa.
Noi oggi abbiamo voluto presentare questa iniziativa, perché
riteniamo che si debba andare oltre al lavoro che sta facendo in
questo momento Finaosta, incaricata nel novembre 2014 dal governo
regionale di provvedere agli adempimenti necessari all'analisi
valutativa dei beni facenti parte del patrimonio immobiliare, cioè
di dire il costo vero dell'affitto di queste strutture di proprietà
pubblica. Apro solo una parentesi: sono di proprietà pubblica, ma
nello stesso tempo si tratta di affitti molto impattanti e
importanti, che rischiano di mettere in grossa difficoltà le
cooperative che, come dicevo prima, già hanno delle difficoltà per
chiudere non dei bilanci in pareggio, ma per dare delle risposte e
delle redditività ai propri soci.
Citavo prima un numero: all'incirca i soci delle venti o ventuno
cooperative sono intorno ai 1800, nel sistema valdostano. Perché
abbiamo presentato questa iniziativa? Innanzitutto nel luglio 2013
l'Assessore Testolin aveva garantito in quest'aula, sollecitato da
parte dell'opposizione, che l'Amministrazione avrebbe previsto la
possibilità di concedere un aiuto, in regime
de minimis
, per
il pagamento dei canoni di affitto di tali strutture. Cosa vuol
dire? Vuol dire che nel momento in cui queste strutture devono
pagare gli affitti, la Comunità europea dà la possibilità di
erogare degli aiuti per un massimo di 200 mila euro nel triennio.
Il cappello, diciamo, della Comunità europea è positivo, per mille
ragioni, quindi gli aiuti possono essere erogati per un "massimo
di...". Dal punto di vista politico, quasi due anni fa, l'Assessore
Testolin ha garantito in quest'aula che queste cooperative dovranno
pagare gli affitti, ma dal punto di vista pubblico noi cercheremo
di dare loro un aiuto diretto. Nel contempo, a novembre 2014, il
governo regionale incarica Finaosta di rivalutare i beni e
trasferire il fondo di rotazione costituito direttamente a Vallée
d'Aoste Structure, che gestirà questo patrimonio pubblico: l'iter
sta andando avanti, ma i nodi vengono al pettine.
Come vengono al pettine? Quest'anno e in quello passato diversi
incontri sono stati fatti, tra presidente della
Fédération des
coopératives
e governo regionale, per cercare nuove soluzioni,
perché al di là del costo, praticamente le venti cooperative non
possono sostenere tali affitti, per le difficoltà che vi
esplicitavo poc'anzi.
Quali sono le nostre domande all'Assessore Testolin?
Innanzitutto, noi gradiremmo sinceramente passare dalle
ammissibilità della Comunità europea ai fatti: carta che canta o
bilancio che canti, sono solo i numeri inseriti in bilancio che
possono dare delle risposte a un mondo in grossa difficoltà. Anzi,
sono i 1800 soci che forse gradirebbero avere risposte, da chi?
Dalla politica! Nel bilancio di gestione 2015 le risorse allocate
nel bilancio di gestione per tutte e venti le cooperative ammontano
a 116 mila euro. Vuol dire circa 5 mila, 6 mila euro a cooperativa
di aiuti per gli affitti che, vi dicevo prima, per le cooperative
più importanti superano nettamente i 100 mila euro annui. Vuol dire
che avrebbero un aiuto pubblico dall'Amministrazione regionale di 5
mila euro, su affitti inseriti già nel bilancio 2014, quindi
inseriti e allocati nel bilancio come costi, che ammontano a
120-140-160 mila euro, e per il 2015 aiuti che potrebbero andare
dai 5 mila agli 8 mila euro sui 130 mila. È un aiuto, a nostro
modesto avviso, troppo piccolo e gradiremmo sapere per quale motivo
nel bilancio regionale, alla voce "contributi nel settore della
trasformazione dei prodotti agricoli per canoni di locazione di
strutture e impianti", è stata allocata una cifra ampiamente
insufficiente a garantire il più volte ventilato aiuto in regime
de minimis
, su cui cooperative e associazioni agricole
contavano per riuscire a far fronte alle spese di affitto dei
locali e delle attrezzature. Questa è la prima domanda: perché?
Visto che, negli incontri ufficiali, il governo ha sostenuto di
volere assolutamente contribuire in maniera pesante a questi aiuti,
perché altrimenti queste cooperative e i soci chiudono!
Il secondo quesito di questa nostra iniziativa, è la domanda più
puntuale: se il governo regionale intende integrare questo
dettaglio. Terzo, se sono state date garanzie in questo senso ai
rappresentanti delle associazioni e cooperative, nel corso
dell'incontro con il Presidente della Regione, del 15 gennaio
2015.
Solo per sgomberare il campo: qui nulla c'entra la Comunità
europea. È un discorso di volontà, tanto è vero che mi sembra di
aver spiegato molto bene che il tetto massimo è di 200 mila euro
nel triennio, per ogni singola cooperativa. Il tutto si basa su un
discorso di volontà, di aiutare un mondo che è non in ginocchio, ma
un sistema che rischia di chiudere i battenti nei prossimi cinque
anni.
L'obiettivo di questa nostra iniziativa è di conoscere quali
sono le intenzioni. Ci possono essere delle variazioni di bilancio
nei prossimi mesi, ma noi riteniamo, come gruppo ALPE, che in
questo momento non si debba giocare al gioco delle tre carte,
nascondendosi sotto delle non ammissibilità o questioni europee che
nulla c'entrano: la Comunità europea questo aiuto lo permette,
quindi è ammissibile. È una scelta indubbiamente di natura
politica, quindi gradiremmo avere delle risposte puntuali a
domande, a nostro avviso, molto precise. Grazie.
Presidente
- La parola all'Assessore Testolin.
Testolin (UV)
- Grazie Presidente.
Prima di entrare nel merito delle domande puntuali che il
collega Chatrian ha esposto nella sua relazione, mi permetto solo
di fare un paio di precisazioni, che evidentemente non potevano
essere parte della mia risposta, in quanto sono state un po'
sollecitate durante l'intervento di Chatrian, in merito
squisitamente al discorso delle affermazioni da me esplicitate a
luglio del 2013. A quella data probabilmente si parlava della
situazione in merito a un bilancio che era quello dello scorso anno
e dove erano previsti dei fondi allocati a bilancio, che andavano a
dare copertura, piena copertura, per quelle che erano le risorse
disponibili relativamente all'annualità di cui si stava parlando.
Come ben citato e come penso di aver sempre esplicitato nei
confronti sia delle cooperative che all'interno del Consiglio, sono
risorse che fanno parte di un aiuto consentito da parte della
Comunità europea, nei limiti che sono già stati espressi, di 200
mila euro per azienda nel triennio. Quindi, sicuramente le
affermazioni davano una risposta puntuale a una richiesta, con una
possibilità finanziaria che era di quel momento. Evidentemente,
nella redazione del bilancio 2015, si parla di novembre dello
scorso anno, quando si è avuta la discussione in merito al
bilancio, queste risorse erano quelle che adesso andiamo ad
indicare, cioè quelle previste per l'annualità che stiamo gestendo
in questo momento. Dico questo solo come premessa e come
puntualizzazione di un'affermazione che voleva e doveva essere
puntuale, riferita a una annualità precisa che era quella del
2013.
Per quanto riguarda le domande puntuali, rispetto alla prima
evidentemente si sottolinea come, nell'ambito della realizzazione
della razionalizzazione delle risorse messe a disposizione
dall'Assessorato all'agricoltura e risorse naturali, così come in
tutti gli altri ambiti del bilancio pubblico, si è cercato di far
fronte con le risorse disponibili alle esigenze di tutto il
settore. La riduzione degli importi allocati a copertura di
contributi, come si è potuto prendere atto anche in sede di
approvazione del bilancio regionale, è stata trasversale su tutte
le voci interessate, ivi compresi i contributi nel settore della
trasformazione di prodotti agricoli per canoni di locazione di
strutture e impianti. Considerata l'attenzione dell'Assessorato in
merito al tema in oggetto, a fronte di un importante calo delle
disponibilità, si è comunque cercato di allocare su questo capitolo
risorse derivanti dall'alleggerimento delle attività presenti
all'interno di altre attività che ci sono all'interno
dell'Assessorato stesso. Solo per dire che le poche risorse citate
fanno parte comunque di un'attenzione che ha portato all'interno
dell'Assessorato a cercare quelle poche risorse, per metterle a
disposizione delle cooperative, perché si è ben coscienti
dell'importanza delle stesse all'interno della struttura agricola
regionale.
Per quanto riguarda il secondo e il terzo punto, risponderò in
maniera congiunta. Si sottolinea che nel corso dell'incontro del 15
gennaio, che è stato citato all'interno dell'interrogazione, con le
cooperative gestrici delle strutture di proprietà regionale, le
stesse abbiano evidenziato le difficoltà nel sostenere i canoni
proposti a pagamento dell'annualità 2014 e che in tale occasione si
sia congiuntamente deciso - il governo regionale rappresentato dal
sottoscritto e dal Presidente della Regione - di sospendere
temporaneamente il pagamento delle locazioni, fino alla
determinazione dei nuovi canoni che VDA Structure andrà a
stabilire, in seguito al conferimento degli immobili da parte
dell'Amministrazione regionale. Quindi, una fase che è già stata
avviata, che è già stata messa in piedi e di cui è stato riportato
l'iter, che è in esecuzione da parte di Finaosta per la
valorizzazione degli immobili da conferire a VDA Structure. Tale
iter permetterà la presa in carico da parte di VDA Structure di
questi impianti e di queste strutture, per determinare dei nuovi
canoni. Così come già espresso anche nella risoluzione del
Consiglio dello scorso 27 gennaio, che il collega ha già citato,
verrà data particolare attenzione alla determinazione dei canoni
stessi, ma anche alle funzioni reali degli spazi utilizzati dalle
cooperative. Quindi, si cercherà di prendere in considerazione
quali sono gli spazi effettivamente utilizzati, perché certe
strutture, come succede qualche volta, sono state magari nel tempo
sovradimensionate e pertanto si andrà anche a rideterminare, nei
limiti del possibile, le quote da applicare al canone per le
cooperative stesse. Questa era una delle richieste che era già
stata paventata dalle stesse cooperative ed era già stata presa in
considerazione, per quanto possibile, in precedenza, e lo sarà in
modo ancora maggiore in questa fase di concertazione sulle reali
possibilità di pagamento dei canoni.
Solo alla luce della rideterminazione dei canoni così costruiti,
con tutti i criteri e le attenzioni del caso e della loro effettiva
sostenibilità, cioè che tali canoni possano essere pagati dalle
cooperative stesse, potrà essere eventualmente valutata la
necessità di ricercare ulteriori risorse da allocare sul dettaglio
indicato. Questo è quello che un po' emerge da questa
considerazione: un'attenzione particolare e primaria alla
costruzione del canone, in funzione delle caratteristiche
specifiche di ogni cooperativa, gli spazi effettivamente
utilizzati, le potenzialità produttive delle stesse e sulla base di
questo fare una verifica sulla possibilità e anche sull'incidenza
che le risorse attuali porteranno come beneficio sul complessivo
onere da pagare, nonché sulla possibilità di reperire eventuali
nuovi strumenti finanziari. Grazie.
Presidente
- Grazie Assessore. Per la replica la parola
al collega Chatrian.
Chatrian (ALPE)
- Grazie Presidente.
Penso che l'Assessore abbia apprezzato che abbiamo cercato di
evidenziare lo stato dell'arte degli ultimi mesi, senza ritornare a
discussioni portate in quest'aula nella passata legislatura su
questo tema, perché bisogna trovare delle soluzioni. La ringrazio
per averci di nuovo rinfrescato la risoluzione che è stata
approvata da questo Consiglio: per noi quella parte lì è già
chiusa. C'è un incarico, che è quello di Finaosta, c'è una
risoluzione che spiega nel merito qual è l'impegno di questo
Consiglio, di valutare attentamente ogni singola cooperativa e ogni
singola redditività, quindi quella parte lì dal nostro punto di
vista è già chiusa e immagino che i tecnici, ormai da tre mesi,
siano a buon punto per redigere i nuovi canoni.
L'obiettivo della nostra iniziativa, collega Testolin, andava un
po' oltre. Ci può andar bene per qualche settimana la sua risposta,
ma siamo molto preoccupati, collega Testolin. Perché...
(voce fuori microfono)
... fa piacere che sia preoccupato, ma noi siamo più preoccupati
di lei. In questo momento ci saranno probabilmente venti nuove
perizie e lei ci ha detto che avete sospeso per il 2014 i vecchi
costi di affitto, ma sono esclusivamente dei congelamenti per
quanto riguarda il 2014. Noi gradiremmo veramente che la prossima
settimana o nelle prossime due settimane - immagino che la Finaosta
abbia già una stima di queste ventuno locazioni, la nuova stima che
è stata incaricata - avere alla fine subito la possibilità, con
tanto di simulazione - perché ci sarà una proiezione, rispetto a
una Cofruits che ha "x" metri quadri, una Cave des Onze Communes
che utilizza un fabbricato assai importante, altre cooperative che
utilizzano fabbricati molto importanti - di conoscere il nuovo
valore di locazione e a quel punto entrare nel merito subito,
andando ad allocare non 116 mila euro per il 2015, perché se ci
sono ventuno cooperative, l'aiuto pubblico è di 6-7 mila euro
cadauno! Gradiremmo conoscere subito, tra aiuto e nuova locazione,
qual è il costo reale per il 2015 per ogni singola attività, perché
altrimenti queste nostre cooperative e i nostri caseifici chiudono
i battenti! Abbiamo dei caseifici che in questo momento stanno
pagando il latte ai conferitori, ai soci, intorno ai 0,35 euro: non
è sostenibile! Il costo del prodotto è più alto del
revenu
.
Noi riteniamo e chiediamo al Presidente della III Commissione,
di convocare nelle prossime settimane una riunione per avere la
nuova tabella, io dico, delle locazioni...
(voce fuori microfono)
... Non c'è ancora? Dopo tre mesi di incarico, non c'è ancora
nulla?
(voce fuori microfono)
Non c'è ancora nulla. Invece ci risulta che i primi dati ci
siano già e che stiano circolando. Ci risulta che questi dati
iniziano a esserci e quindi gradiremmo essere informati.
Probabilmente è il segreto di Pulcinella! Oltre a essere informati,
gradiremmo anche capire se c'è la volontà dal punto di vista
politico di andare ad allocare - questa era la nostra iniziativa -
ulteriori risorse per l'aiuto in
de minimis
, diretto a tutte
e ventuno in maniera equa e con una simulazione.
Questa è la nostra intenzione e la nostra preoccupazione. Se non
avremo nelle prossime settimane delle risposte puntuali o
quantomeno un primo incontro anche con tecnici di Finaosta, noi
torneremo comunque su questo problema che deve essere risolto nelle
migliori delle condizioni. Grazie.
Si dà atto che dalle ore 11,28 assume la presidenza il
Vicepresidente Follien.
