Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 14 del 12 gennaio 1983 - Resoconto
OGGETTO N. 14/VII - SITUAZIONE ATTUALE E PROSPETTIVE FUTURE
PER L'UTILIZZO DELLE CONCESSIONI IDROELETTRICHE A FAVORE DELLA
COGNE, ORA NUOVA SIAS - (Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Bajocco e Péaquin:
INTERPELLANZA
Nel corso della recente visita dei Consiglieri regionali allo
Stabilimento di Aosta della Nuova Sias, è stata nuovamente
sottolineata l'importanza di un basso costo dell'energia al fine
del contenimento dei costi generali di produzione, soprattutto dopo
l'introduzione del ciclo con forni elettrici.
Poiché la Nuova Sias è riuscita fino ad oggi ad abbassare i
propri costi con l'autoproduzione di energia elettrica, i
sottoscritti Consiglieri regionali interpellano il Presidente della
Giunta regionale per sapere:
1°) qual è l'attuale situazione delle concessioni
idroelettriche in passato rilasciate alla Cogne;
2°) a quale punto si trova la trattativa tra ENEL, Regione e
Nuova Sias in merito al futuro utilizzo di tali
concessioni.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Siamo tutti a conoscenza
dell'importanza che riveste il costo dell'energia elettrica per la
produzione di acciaio, in particolare alla Cogne.
Ancora recentemente i dirigenti della Nuova Sias hanno
sottolineato questo punto come fondamentale per la stessa
sopravvivenza dello Stabilimento. Ora, esiste una situazione
abbastanza complessa per quello che riguarda le concessioni
lasciate nel passato alla Cogne, poiché alcune sono scadute, altre
no.
Da tempo era iniziata una trattativa fra Regione, ENEL e Nuova
Sias per vedere di permettere alla Nuova Sias un costo di energia
valido e per dare anche la possibilità alla Regione di fare uso dei
propri diritti, all'ENEL di intervenire per ciò che la
riguarda.
Vorremmo sapere esattamente a che punto si trova la trattativa
perché i dirigenti della Nuova Sias nel corso della visita non ci
hanno dato informazioni adeguate. In particolare vorremmo sapere se
la Giunta è intenzionata ad andare verso la costituzione di una
sorta di società mista che riguardi la Nuova Sias, la Regione e
l'ENEL, per uno sfruttamento razionale di queste concessioni che
garantisca alla Sias prezzi adeguati per un certo numero di anni,
che permetta all'ENEL di fare quella manutenzione sugli impianti
che la Nuova Sias non riesce a fare per problemi economici e che
consenta alla Regione di essere determinante sia nel mantenimento
dei livelli occupazionali, sia nei propri diritti di
subconcessione.
Vorremmo avere dei chiarimenti su questo punto perché ci sembra
che le cose restino spesso ad un livello di non approfondimento,
mentre preferiremmo una iniziativa più decisa.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Devo confessare che è la prima volta
che sento parlare di una società di questo genere, che non è
attualmente prevista dalle leggi vigenti.
Il problema si pone innanzi tutto come problema di diritto: in
particolare l'art. 8 dello Statuto regionale, legge costituzionale
26.2.1948, n. 4, dice: "Le concessioni di acque indicate nel 2°
comma dell'articolo precedente e cioè quelle assentite
precedentemente al 5.9.1945.... passano alla Regione".
Delle quattro grosse centrali - perché ve ne sono altre due più
piccole che erano state concesse alla Cogne - quella di Chavonne,
per ca. 30.000 Kw/h, è scaduta il 28.1.1978, sessant'anni dopo la
concessione di grande derivazione. Una seconda, quella di
Aymavilles, è scaduta nel febbraio del 1979, un'altra è scaduta nel
1981 e ce n'è una che potrebbe essere prolungata secondo la Regione
fino al 2005, secondo l'ENEL fino al 1998. Questo perché la
concessione era stata data in una maniera totalmente differente e
la sanatoria era venuta solo dopo la liberazione a cura
dell'Ufficio Acque della Regione. Quindi i 60 anni che trascorrono
da quel momento, secondo quanto noi abbiamo interpretato.
Di fronte ad un articolo di questo genere, la Presidenza della
Giunta regionale non poteva non subconcedere all'ENEL le acque
scadute. Questo in forza dello Statuto ed in forza della legge
11.11.1965, comunemente chiamata legge Fillietroz, che era stata
salutata da tutto il Consiglio come una giusta riparazione di
quanto era stato fatto con una abnorme sentenza della Corte
Costituzionale del 1964, che però conteneva quella famosa frase "è
opportuno che il Parlamento voti una legge che rinsaldi i diritti
regionali compressi" per cui il Presidente della Giunta ha emesso
un decreto di subconcessione all'ENEL della Centrale di Chavonne,
sempre parlandone con la Cogne ed ottenendo delle risposte evasive
e magari anche delle contromanovre a livello di Ministero dei
Lavori Pubblici e di Ministero dell'Industria. Il decreto in
questione è datato 20.1.1981 - ed è il n. 84 - perché nel 1978,
alla vigilia della scadenza, il Ministero dell'Industria aveva
provveduto ad emettere un decreto di proroga. I nostri parlamentari
avevano presentato un emendamento a tale decreto, "fatti salvi i
diritti delle Regioni a statuto speciale", ma la corsa non era
servita; per l'emissione del nostro decreto abbiamo dovuto
aspettare il 1981. Il decreto è poi stato impugnato dalla Cogne di
fronte alla Corte Costituzionale ed al Tribunale Superiore delle
Acque. La Corte Costituzionale ha deciso in senso favorevole alla
Regione il 3.6.1982, ma la sentenza non è ancora pubblicata; il
Tribunale ha deciso in senso favorevole alla Regione (salvo un
punto che spiegherò dopo), il 3.7.1982, la pubblicazione della
sentenza è dell'ottobre dello scorso anno. I motivi del ricorso
contro la Regione per annullare il decreto in questione sono
quattro e precisamente: la pretesa in competenza della Regione; 2)
l'eccesso di potere della Regione; 3) la violazione della legge
perché il decreto pregiudicherebbe i diritti della società
ricorrente, la Nuova Sias; 4) violazione di legge in quanto quel
provvedimento regionale sarebbe retroattivo, poiché risaliva al
28.1.1978, data alla quale secondo noi quelle acque sono di ventate
di competenza regionale.
Per i primi tre punti il ricorso della Nuova Sias è stato
respinto, riconoscendosi la completa competenza della Regione
Autonoma Valle d'Aosta, e altresì - qui sono i misteri della
giurisprudenza - che non si applicava alla Regione la famosa
proroga prevista dal Ministro Donat Cattin, perché dice giustamente
la sentenza: "Questa norma deve essere interpretata come una
disposizione preclusiva della proroga delle concessioni, se queste
avessero pregiudicato le aspettative delle Regioni a Statuto
speciale, desumibili dai relativi statuti e concernenti la
disponibilità delle acque pubbliche. Non avrebbe altro significato
una norma come quella citata inserita in una fonte preordinata alla
proroga delle concessioni. Invero tale proroga costituiva l'entità
suscettibile di pregiudicare le posizioni delle Regioni, le cui
aspettative potevano essere soddisfatte solo con l'estinzione delle
concessioni precedenti.
Sul quarto punto, invece, la retroattività, è stato accolto il
ricorso della Cogne, poiché dietro c'è un motivo finanziario e cioè
l'ENEL chiedeva il pagamento dell'energia prodotta per alcune
decine di miliardi di lire.
Quindi il Tribunale delle acque ha emesso questa sentenza per
cui, praticamente, non vi sono pendenze economiche. A questo
proposito la Regione si è dichiarata non interessata a recuperare
alcune centinaia di milioni che metterebbero semplicemente in
difficoltà la Nuova Sias.
Questo per quanto riguarda la parte giuridica e per
l'impossibilità della Valle d'Aosta e del suo Presidente di agire
in maniera differente.
Per quanto riguarda la sostanza, che è altro aspetto di estrema
importanza, abbiamo preso tutti i contatti necessari. La nostra
proposta è che si faccia, dopo questa sentenza, una valutazione
comparata allo stato attuale (e questo è possibile perché in
materia di miliardi ENEL e FINSIDER possono compensarsi lautamente
e quindi si aggiustino fra loro). Occorre dunque fare il conteggio
della produzione elettrica di queste centrali e trovare un
parametro matematico che permetta all'ENEL di concedere alla Cogne,
a prezzo di costo, per x anni l'energia elettrica fornita; alla
fine di questo periodo applicare quello che comunemente viene
chiamato il piano Corbellini, cioè il rientro nella norma di
pagamento dell'energia elettrica attraverso un sistema solare che
dovrebbe durare quindici anni. Entro la fine del mese dovrei
vedere, con il Vice Presidente del Consiglio, Faval, il Ministro
Pandolfi e l'Ing. Corbellini per mettere a punto la proposta che
dovrebbe chiudere questa vicenda.
Vorrei anche far presente al Consigliere Mafrica che non è vero
che l'energia elettrica Cogne costi così poco come si dice: il
costo è basso in quanto non sono state fatte spese di manutenzione,
ma se queste dovessero essere effettuate, a parità di produzione
avremmo già dei costi molto alti. Si tratterebbe infatti di una
spesa di almeno 40 miliardi e questo capitale deve essere
considerato nel costo dell'energia. Non è che il contribuente
italiano abbia solo il dovere di pagare e poi di non vedersi
ammortizzare i soldi. Questo è il problema, che è pratico e
giuridico.
Infine, dando atto al Consigliere Mafrica che ha ragione quando
sostiene che la componente elettrica è indispensabile per una
acciaieria di un certo tipo, siamo convinti che il costo
dell'energia deve essere, rispetto al valore aggiunto dell'acciaio,
tale da permettere di pagare l'energia al costo di mercato: questo
su un arco di tempo lungo, però bisogna arrivare a questo
punto.
Ultima cosa: con l'Ing. Liberati abbiamo esaminato la
possibilità, vista anche la linea di credito messa a disposizione
della Banca Nazionale del Lavoro, di intervenire anche come Regione
per una captazione libera di quel famoso torrente che è posto in
maniera tale da poter fornire una quantità di energia non
rilevante, come quella di queste centrali, sia chiaro, ma sempre
tale da poter aiutare seriamente la Nuova Sias nella produzione di
acciaio.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Il Presidente della Giunta ha
giustamente sottolineato la importanza dell'energia elettrica, dei
costi di questa energia per quel che riguarda la produzione di
acciai di alto valore aggiunto. Con la trasformazione da ciclo
integrale a ciclo con forno elettrico e soprattutto nelle seconde
lavorazioni con i forni di riscaldo, il consumo di energia è
rilevante. L'importanza di questo problema per la sopravvivenza
stessa della Cogne è opportuno che sia nota a tutte le forze
politiche ed ai rappresentanti della popolazione valdostana. Ci
sembra anche che la Giunta sia dell'idea che un accordo vada
raggiunto e probabilmente la strada dell'accordo fra Regione, ENEL
e Cogne è la prima ipotesi da perseguire.
Noi abbiamo pensato ad una società mista, perché così sarebbe
possibile per la Regione avere un controllo più preciso di tutto
quello che avviene nello sfruttamento delle acque, in modo da far
valere i propri diritti senza avere danni per il territorio. La
partecipazione della Regione dovrebbe essere in quanto titolare di
diritti; l'ENEL dovrebbe assicurare i finanziamenti per garantire
la manutenzione ed in cambio dovrebbe avere la possibilità di una
produzione elettrica maggiore. La Cogne avrebbe la possibilità per
un numero di anni interessante, di avere costi più bassi per avere
più competitività del mercato. Questa ipotesi di società, secondo
noi, va approfondita, altrimenti rischiamo di ricadere negli
accordi generali fra ENEL e autoproduttori che non sempre tengono
conto delle reali condizioni statutarie della Valle d'Aosta e dei
problemi di produzione della Cogne stessa.
Ci riserviamo di fare delle proposte più dettagliate; invitiamo
comunque la Giunta a perseguire la strada dell'accordo perché
quella dell'acciaio è diventata una lotta senza esclusione di
colpi, per cui ogni componente dei costi assume grande
importanza.
