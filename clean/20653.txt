Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 687 del 23 giugno 2004 - Resoconto
OGGETTO N. 687/XII - Realizzazione di un'elisuperficie per
l'atterraggio notturno presso il Presidio ospedaliero di Viale
Ginevra. (Interrogazione)
Interrogazione
Vista la Delibera di Giunta n. 689 del 2002 dove veniva
affidato l'incarico a due professionisti per la progettazione
preliminare definitiva ed esecutiva dei lavori di realizzazione di
elisuperficie, comprensiva di impianto di illuminazione per
l'atterraggio notturno presso il presidio ospedaliero di Viale
Ginevra;
Tenuto conto che recentemente è stato approvato in Consiglio
regionale il programma regionale di previsione dei lavori pubblici
per il triennio 2004/2006;
Richiamato l'intervento previsto al punto OE 43 riguardante
la realizzazione di un'elisuperficie presso il Presidio Ospedaliero
di Viale Ginevra;
Sottolineato il fatto che durante il dibattito era emerso che
la Giunta aveva nominato un gruppo di lavoro a cui spettava il
compito di svolgere un approfondimento molto attento in merito alle
opere ospedaliere tra cui quella sopra richiamata;
Ribadita l'importanza di veder dotato il Presidio Ospedaliero
di un'elisuperficie necessaria per accogliere le gravi
urgenze;
i sottoscritti Consiglieri regionali
Interrogano
la Giunta regionale per sapere:
1) se esiste anche la volontà politica di realizzare tale
opera;
2) in caso di risposta positiva, quali sono i tempi e le
modalità per la realizzazione di tale struttura.
F.to: Comé - Lanièce - Stacchetti
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Con deliberazione n. 1813 in data 31 maggio 2004,
come modificata dalla deliberazione della Giunta regionale n. 1888
in data 7 giugno 2004, recante: "Determinazione in merito alla
progettazione preliminare, definitiva ed esecutiva dei lavori di
realizzazione di elisuperficie, comprensiva di impianto di
illuminazione per l'atterraggio notturno presso il Presidio
ospedaliero di Viale Ginevra", la Giunta regionale ha provveduto
all'estensione dell'incarico al gruppo di lavoro costituito con
deliberazione n. 506/2004, di effettuare una valutazione di
soluzioni alternative all'attuale, che prevedeva la localizzazione
di un'elisuperficie; a condizione però di mantenerla comunque
nell'ambito dell'area della struttura ospedaliera o delle sue
immediate vicinanze. Questa determinazione è avvenuta sulla base
delle considerazioni espresse nei pareri tecnici, in particolare
relative alle strutture, e nei pareri sanitari citati nelle
premesse della deliberazione della Giunta regionale n. 1813/2004 e
successive modificazioni. Questa valutazione del gruppo di lavoro
dovrà essere espletata entro 60 giorni dalla data di adozione della
deliberazione stessa.
L'Esecutivo con questa decisione ha inteso sospendere
l'approvazione della progettazione preliminare dell'intervento di
cui trattasi; di certo l'eventuale realizzazione dell'elisuperficie
dovrà essere compatibile con i lavori di ristrutturazione e
ampliamento del Presidio ospedaliero di Viale Ginevra già avviati o
quelli che verranno avviati nell'ambito della seconda e terza fase
degli interventi previsti nel Piano socio-sanitario in vigore. I
tempi di realizzazione delle strutture vanno di pari passo con i
tempi e le modalità di realizzazione dell'opera, se il gruppo di
lavoro riterrà opportuna la realizzazione, e comunque dovranno
essere compatibili con il programma complessivo dei lavori di
ampliamento del Presidio ospedaliero di Viale Ginevra.
Président - La parole au Conseiller Comé.
Comé (SA) - La deliberazione di incarico per quanto riguarda
l'elisuperficie parte decisamente più lontano rispetto alle due
deliberazioni citate dall'Assessore, perché ve n'era già una nel
2002 che chiedeva di andare a definire - fra l'altro, entro 60
giorni - la progettazione preliminare, ma dal 2002 vi è stato un
silenzio totale fino al 2003; ma lasciamo perdere questi dati che
sono esclusivamente tecnici.
Abbiamo presentato questa interrogazione perché, nel dibattito
effettuato in Consiglio in occasione dell'approvazione del piano
lavori, era emerso quasi un ripensamento dell'elisuperficie,
dovendo fare uno studio più ampio; abbiamo presentato questa
iniziativa per capire se vi era una volontà politica, vediamo da
una seconda deliberazione specifica che vi è questa volontà di
farla sempre all'interno del Presidio ospedaliero.
Forse vi sono delle possibilità e vorrei lanciare delle
proposte. Ritengo sia possibile costruire una struttura staccata
dall'edificio, sormontata da una piattaforma, e questo è favorevole
perché è accessibile dall'elicottero, sorvolando le vie Parigi,
Roma e Gran San Bernardo, quindi senza sorvolare i tetti, pertanto,
anche dal punto di vista della sicurezza, darebbe delle risposte
molto positive; questa piattaforma dovrà essere collegata tramite
una passerella.
Nel frattempo sarebbe interessante fare uno studio del rumore
caratteristico dovuto al traffico delle vie interessate di cui
dicevo prima, per capire quanto può essere incrementata in maniera
accettabile "l'impronta" di rumore dovuta al sorvolo e, di
conseguenza, definire il tipo di elicottero da acquistare che può
atterrare in modo da evitare il disturbo alla popolazione...
sforando i limiti stabiliti... perché ho visto che una delle cause
che dicevo era la rumorosità e l'alta frequenza dell'elicottero...
quindi su queste proposte che presento sarebbe interessante fare
una valutazione.
Sicuramente ritengo importante che questo studio vada avanti
subito, altrimenti corriamo il rischio di trovarci come
nell'analisi del "masterplan" dell'aeroporto... che la prima
affermazione effettuata dall'ingegnere aeronautico incaricato è
stata quella di dire che l'area è ormai super compromessa. Forse
qui quelle proposte che venivano fatte allora di fare un ospedale
nuovo tutto sommato non erano poi così sbagliate; comincio a
sentire alcune voci, mi dicono che questo Ospedale comincia a
diventare stretto... non vorrei che, da qui a un paio di anni, ci
trovassimo nella stessa situazione dell'aeroporto... dove le varie
aree che era possibile utilizzare per posizionare un ospedale
saranno già altamente compromesse.
