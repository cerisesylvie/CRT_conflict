Classificazione
CAVE, MINIERE E TORBIERE



Oggetto del Consiglio n. 2843 del 12 ottobre 2023 - Resoconto
OGGETTO N. 2843/XVI - Interpellanza: "Eventuale aggiornamento
del Piano regionale delle attività estrattive".
Bertin (Presidente) -
Punto n. 42. Illustra il
consigliere Aggravi.
Aggravi (RV) -
Faccio immediatamente una precisazione
all'Assessore che mi risponderà: con quest'interpellanza non
vogliamo iniziare a scavare o aprire nuove miniere, visto che
parliamo di nuovo Piano minerario nazionale all'interno della prima
risposta, ma abbiamo voluto collegare due grandi temi che in realtà
sono
à la une
, o meglio stanno tornando à la une, della
gestione del suolo nazionale e non soltanto, io direi anche
europeo.
Si sta riparlando di un possibile Piano nazionale minerario, o
meglio, di una revisione degli strumenti oggi perché, come ben
sappiamo, tutti i grandi paroloni legati a politiche di
decarbonizzazione, politiche di sviluppo tecnologico, green o
quant'altro, alla fine hanno però una realtà, ovvero una necessità
e soprattutto una fame di tutta una serie di materiali per delle
tecnologie: alcune sono datate - perché la tecnologia elettrica non
è sicuramente una novità - ma comunque hanno la necessità di
materiali particolari.
Un dato interessante, e cito un Paper elaborato, tra il 2020 e
il 2021 dalla Luiss, da Gianclaudio Torlizzi, che è tra l'altro uno
dei massimi esperti a livello nazionale della materia: il consumo
italiano di magnesio e di argento è quasi raddoppiato, se non di
più, cosa abbastanza, se vogliamo, particolare per le cifre
singole. Sono due materiali che hanno un peso notevole all'interno
dell'utilizzo della nostra industria manifatturiera e non
soltanto.
All'interno di questo, c'è anche un interessante passaggio che
si sta facendo: il Ministero dell'ambiente e altri Ministeri si
stanno interrogando invece su materiali inerti o comunque cave e
non soltanto miniere, per un discorso di utilizzo e sfruttamento.
Sicuramente io continuo a dirlo, la piaga del 110 - perché di fatto
è tutto bellissimo, ma un contributo che ti dà di più della cifra
iniziale, diciamo che già in partenza non era il massimo, questo
settore è drogato da tutta una serie di cose -ha dato, potrebbe
dare e darà ancora un impulso sulla gestione, non tanto del nuovo
ma di quello che è tutto un materiale che è risultante da attività
connesse a questo o comunque connesse a quel settore che spesso si
dice che se sta bene, fa star bene tutta l'economia, che è appunto
l'edilizia.
Noi abbiamo un piano delle attività estrattive, quindi piano
inerti, piano pietrame, piano dei giacimenti di marmo e delle
pietre affini a uso ornamentale che ormai è piuttosto datato. Sul
sito lo abbiamo recuperato e di fatto è quello approvato al marzo
2013. C'è un aggiornamento ma comunque è lì, anche per capire che
cosa si intenda fare di queste cave e che cosa si voglia fare
perché in più - ma di questo però discuterò nell'interpellanza
successiva - bisogna anche capire l'eventuale riutilizzo di
determinati materiali, perché sappiamo che le miniere del futuro in
realtà sono il riutilizzo di tutta una serie di materiali;
nell'economia del ferro si dice che la prima miniera di materiale
ferroso in realtà è il rottame, non si parte da un'attività
estrattiva.
Per queste motivazioni, con il collega Lucianaz, chiediamo se,
nell'ambito delle valutazioni delle attività propedeutiche alla
definizione di un nuovo piano minerario nazionale, le strutture
della Regione Autonoma siano state interessate da interlocuzioni o
confronti con le autorità nazionali competenti in materia - noi
abbiamo delle miniere che stanno diventando dei parchi, tra l'altro
questo fine settimana siamo stati invitati anche al Parco della
miniera di Ollomont e di Valpelline, due realtà che si
presentano... e - alla luce del fatto che il vigente Piano, quello
che citavo, il Piano delle attività estrattive, è datato - se sia
intenzione del Governo dar corso a un suo aggiornamento e, in caso
positivo in che termini e con quali tempistiche e definizioni.
È il secondo Piano di cui mi occupo oggi, questo addirittura è
forse più un piano di governo che un piano di prospettiva, visto
che tratta di governo del suolo e del territorio e di determinate
attività molto importanti.
Presidente -
Risponde l'assessore Sapinet.
Sapinet (UV) -
Grazie collega Aggravi per questa
iniziativa che ci permette d'informare in merito ai due quesiti, ma
anche di promuovere l'evento che sabato prossimo vedrà le comunità
di Ollomont e Valpelline protagoniste, quindi siti che hanno
rappresentato parte della storia dei nostri territori che oggi
vengono rilanciati e che diventeranno sicuramente siti di
importante richiamo turistico.
In merito al primo quesito, attualmente non è previsto un piano
minerario nazionale. Non ci risultano decisioni ufficiali del
Governo in tal senso, anche in base alle ultime interlocuzioni che
abbiamo avuto, ma va detto che la redazione di un tale piano è
stata auspicata da alcune forze politiche nazionali in relazione
alla necessità di ridurre la dipendenza da altri paesi extraeuropei
nell'approvvigionamento di materie prime.
La struttura regionale competente in materia di attività
estrattive a oggi non è stata interessata da interlocuzioni né ha
avuto un confronto con il Ministero competente in materia -
interlocuzioni ufficiali ovviamente - ma va anche precisato che il
PRAE concerne la programmazione dello sfruttamento dei minerali di
seconda categoria, ovverosia le cave.
Un eventuale Piano minerario nazionale riguarderebbe una
pianificazione nazionale per le estrazioni di minerali di prima
categoria, ovvero le miniere, ragionata in termini di sfruttamento
di riserve strategiche nazionali con ben poco coinvolgimento delle
Regioni, si veda ad esempio il caso degli impianti offshore.
Sul quesito 2, parlando del Piano regionale datato marzo 2013,
la struttura competente procederà sicuramente con l'aggiornamento
del Piano - si ipotizza nel corso dell'anno 2024 - compatibilmente
con la dotazione organica e con le risorse economiche
disponibili.
L'aggiornamento del Piano comporta l'esecuzione di una procedura
di gara per l'assegnazione del servizio di redazione del Piano
stesso e poi una fase di confronto con gli stakeholder
interessati.
Va ricordato che le recenti normative europee, per quanto
concerne i minerali di seconda categoria, spingono - e lo diceva
anche lei - verso logiche di recupero o di riutilizzo dei materiali
da costruzione, minimizzando il ricorso alle cave, vedi la
tipologia degli inerti da costruzione.
La costruzione del Piano sarà quindi improntata a una riduzione
e a un'ottimizzazione delle aree. Il tempo stimato per l'iter
procedurale e per la revisione del Piano per giungere a una
formulazione finale, si può quantificare all'incirca in un
anno.
Presidente -
Replica il consigliere Aggravi.
Aggravi (RV) -
Ovvio che la prima domanda era una sorta
di provocazione, anche per portare all'attenzione dell'Aula una
tematica che non è banale e non è di secondo rango, soprattutto - e
lei lo citava - i minerali di prima categoria hanno un interesse
superiore rispetto all'interesse regionale o locale, perché una
volta individuati, nel caso in cui si dovesse ripartire con lo
sfruttamento di potenziali giacimenti... l'abbiamo visto anche in
altre realtà: la scoperta di un grande giacimento in Svezia di
materiali rari sostanzialmente sta facendo spostare interi
Comuni.
Quello che volevamo portare all'attenzione dell'Aula era il
fatto che questi materiali saranno sempre più necessari e quindi la
loro ricerca, al di là di tutto, si dovrà comunque fare non
soltanto legata a paesi produttori esteri che comunque, in un modo
o nell'altro, anche loro dovranno gestire il loro interesse e
quindi gestiranno anche i flussi in uscita.
Per quello che riguarda il Piano delle attività estrattive,
ovviamente un pezzo delle domande è nelle altre interpellanze per
quello che riguarda il riutilizzo o gli impianti collegati a
quest'attività, quello che volevamo capire è se dal 2013 qualcosa
era cambiato e quindi possiamo riaggiornare al 2024.
La procedura ovviamente la seguiremo e vedremo poi che cosa
verrà prodotto.
È ovvio che strumenti di governo del territorio in questo caso -
o comunque di altre tematiche - vedono passare quasi un'era
geologica dal 2013, sono dieci anni; c'è tanto da fare e
soprattutto c'è anche bisogno di riprogrammare le necessità del
2013 rispetto alla situazione attuale, anche collegata a degli
eventi, vedi, ad esempio, delle situazioni particolari come quello
che è stato il 110% o quella che sarà l'evoluzione dell'industria
edilizia locale.
