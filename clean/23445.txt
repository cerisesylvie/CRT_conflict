Classificazione
COMMERCIO
SANITÀ VETERINARIA E ZOOTECNIA
Zootecnia



Oggetto del Consiglio n. 2552 del 7 marzo 2007 - Resoconto
OGGETTO N. 2552/XII - Livello di sicurezza igienico-sanitaria
nell'azienda di commercializzazione del latte crudo.
(Interpellanza)
Interpellanza
Premesso che:
- la commercializzazione di latte crudo quale "alimento
pronto per il consumo umano" è sottoposta a regole specifiche al
fine di garantire un adeguato livello di sicurezza
igienico-sanitaria per i consumatori;
- il consumo di latte crudo è la principale modalità di
trasmissione della tubercolosi dal bovino all'uomo;
- malgrado la consistente bonifica sanitaria attuata in
passato, si sta assistendo a una ripresa di focolai di tubercolosi
presso alcune stalle valdostane;
- un recente provvedimento della Giunta regionale stabilisce
che "il latte crudo deve provenire da vacche che, oltre ad
appartenere a un allevamento ufficialmente indenne da tubercolosi,
deve avere approfondito la propria situazione sanitaria rispetto
alla TBC mediante l'impiego del test del gamma interferone su tutti
i capi dell'azienda al fine di escludere la presenza di capi
infetti anche negli stadi iniziali della malattia";
- nell'unica azienda agricola valdostana autorizzata a
commercializzare il latte crudo per il consumo diretto è stata
rilevata il 24 febbraio 2006 (peraltro in fase di macellazione) una
bovina con lesioni tubercolari;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quanti sono, ad oggi, i capi bovini presenti in Valle
d'Aosta risultati positivi o anche solo "casi dubbi" ai controlli
antitubercolari e quanti sono gli allevamenti valdostani ai quali è
stata conseguentemente sospesa la qualifica di "ufficialmente
indenni da TBC";
2) se gli risulta che i test antitubercolari tradizionali
siano stati (e possano continuare ad essere) facilmente elusi da
qualche allevatore con la somministrazione preventiva di farmaci
corticosteroidi ad animali infetti: in caso affermativo, quali
provvedimenti ha adottato;
3) se, nell'azienda citata in Premessa, siano stati
riscontrati nell'ultimo quinquennio capi infetti da TBC e se siano
stati effettuati controlli successivi a quello in cui si è rilevata
la presenza di un bovino ammalato;
4) come e quando intende dare rigorosa applicazione alle
disposizioni recentemente approvate e se non ritenga necessario ed
urgente effettuare una massiccia campagna di controllo su tutti i
capi presenti in Valle d'Aosta attraverso il più sicuro test del
gamma interferone.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- Il problema dei focolai di tubercolosi
che stanno riprendendo in alcune stalle valdostane ci preoccupa e
ci preoccupa anche perché la notizia è stata confermata, o
perlomeno non era stata diffusa qualche mese fa dai 2 Assessori
delegati - l'Assessore alla sanità e l'Assessore all'agricoltura -
in relazione a uno studio zooprofilattico del Piemonte, Valle
d'Aosta e Liguria, che attestava la recrudescenza di questa
malattia in alcune stalle, ma è stata confermata anche
dall'Assessore a fronte di una nostra recente interrogazione, dove
tale problema si è addirittura verificato presso una stalla
valdostana un anno fa, la cui azienda poi è stata abilitata a
commercializzare del latte crudo. Con questa interpellanza abbiamo
posto alcune domande per approfondire tale problema ben sapendo che
la commercializzazione del latte crudo... e in particolare il latte
crudo sono lo strumento principale di trasmissione della TBC dai
bovini all'uomo.
Chiediamo quindi alcune cose che riteniamo di basilare
importanza:
"quanti sono ad oggi i capi bovini presenti in Valle
d'Aosta risultati positivi o anche solo "casi dubbi" ai controlli
antitubercolari e quanti sono gli allevamenti valdostani ai quali è
stata conseguentemente sospesa la qualifica di "ufficialmente
indenni da TBC""
. Ci risulta poi un fatto piuttosto spiacevole,
ovvero che vi sia qualche allevatore - naturalmente è una parte
minima rispetto alla totalità - che tende ad eludere i controlli
antitubercolari, che vengono fatti tradizionalmente con la classica
tubercolina, la classica puntura e naturalmente tale elusione
avviene attraverso l'utilizzo di farmaci corticosteroidi ad animali
infetti. Se questo fosse acclarato, sarebbe un fatto grave e
vorremmo sapere in tal caso l'Assessore se e quali provvedimenti ha
adottato o intende adottare. Facciamo ancora una volta un
riferimento all'unica azienda per ora che è autorizzata a
commercializzare il latte crudo, perché in questa azienda è stato
rilevato un capo infetto all'atto del macello prima che fosse
autorizzata a commercializzare il latte crudo e vorremmo sapere se
presso tale azienda sono stati fatti controlli anche
successivamente rispetto al momento in cui è stata rilevata la
presenza di un bovino malato e naturalmente le chiediamo qual è lo
"screening" dell'ultimo quinquennio.
Sappiamo che come Giunta avete preso provvedimenti al riguardo,
in particolare è stato deliberato un provvedimento ad inizio
dell'anno, che è più rigoroso rispetto alla disciplina
preesistente, in particolare tale provvedimento dice che il latte
crudo deve provenire da vacche che, oltre ad appartenere ad un
allevamento ufficialmente indenne da tubercolosi, deve aver
approfondito la propria situazione sanitaria rispetto alla TBC
mediante l'impiego del test gamma interferone su tutti i capi
dell'azienda, al fine di escludere la presenza di capi infetti
anche negli stadi iniziali della malattia. La volta scorsa ci ha
risposto che attendeva l'entrata in vigore del provvedimento,
perché era in fase di pubblicazione; vorremmo sapere, immaginando
che adesso sia vigente a tutti gli effetti, se e come intende dare
rigorosa applicazione a questa disposizione e se non ritenga
urgente e necessario anche fare una campagna di controllo più
massiccia su tutto il patrimonio bovino presente in Valle d'Aosta
attraverso quel test definito più sicuro anche da lei: il test del
gamma interferone.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Il mio intervento è soprattutto per
assicurare che insieme all'Assessore Isabellon, con le associazioni
degli allevatori, si cerca di tenere molto alto il livello contro
la tubercolosi, che è una malattia importante nel bestiame, nel
senso che è trasmissibile all'uomo, e testimoniare che anche con le
nuove iniziative si sono prese tutte le misure per garantire questa
qualità dei nostri allevamenti, che prevede che la Regione sia
esente da malattie tubercolari.
In merito alle sue domande, le do i dati relativi alla campagna
2006-2007, dico prima che i capi in Valle sono 35.000 e i bovini
risultati positivi ai controlli sono stati 417 e i bovini risultati
dubbi ai controlli 31. In seguito a questo le aziende di
allevamento con qualifica revocata sono state 27 e aziende di
allevamento con qualifica sospesa sono state 22: questi sono dati
relativi alla campagna 2006-2007.
Per quanto riguarda le azioni fraudolente che qualcuno avrebbe
messo in atto, noi non possiamo accertarlo, né dire la causa o le
motivazioni, però abbiamo segnalato delle anomalie nell'andamento
della malattia nella campagna di risanamento 2005-2006 e i casi
sono stati oggetto di segnalazione all'autorità giudiziaria che è
competente per verificare se ci sono state delle frodi oppure no.
La campagna 2006-2007, che si sta concludendo adesso con dati non
ancora completi, non presenta al momento situazioni anomale che
possano far sorgere sospetti, quindi se a qualcosa sono servite
tali segnalazioni, hanno fatto sì che quest'anno non vi siano più
stati in una campagna di bonifica, non ancora ultimata, dei casi
sospetti.
Per quanto si riferisce all'unica azienda che attualmente vende
latte crudo, di cui già le avevo risposto l'altra volta, il capo
positivo al macello nel 2006 c'è stato, ma dopo questo caso sono
stati effettuati sull'allevamento in completo tutti i controlli
previsti dalla normativa di riferimento per permettere il rientro
in qualifica, che sono risultati tutti negativi: questo ha fatto sì
che l'azienda rientri in qualifica. Per quanto riguarda la
deliberazione n. 132/2007, è previsto per il rischio che il latte
crudo commercializzato sia un veicolo di malattia tubercolare per
l'uomo che vi siano delle norme molto più rigide, l'applicazione
dell'interferone di regola... Lei chiede che questa deliberazione
venga applicata; è legge della Regione, per cui è applicata in modo
sostenuto in particolare dai nostri veterinari che l'hanno recepita
da poco. Il discorso sul gamma interferone associato alla prova
della tubercolina è facoltativo nelle prove diagnostiche che si
eseguono in fase di compravendita di animali e invece è
obbligatorio in allevamenti sospesi o revocati dalla qualifica.
Nella futura programmazione verranno tenuti in considerazione
diversi punti, su questo abbiamo attivato un tavolo con l'Assessore
Isabellon e con gli allevatori per verificare tali problematiche. È
sufficiente il test alla tubercolina laddove non vi siano
interferenze o sia applicato correttamente; certo che aggiungere il
gamma interferone dà una sicurezza in più: questo potrebbe anche
essere ammissibile per la salute della gente. Sicuramente è
superfluo in molti casi, perché, laddove la reazione alla
tubercolina è negativa, il capo dovrebbe essere esente da malattia
tubercolare, così succede in tutto il resto d'Europa. Stiamo
verificando perché il test all'interferone è un test costoso,
l'ipotesi sarebbe di presentarlo e di offrirlo gratuitamente agli
allevatori, ma con ingenti spese e in alcuni casi sarebbe superfluo
perché non aggiungerebbe nulla; sicuramente questa deliberazione
prevede che per chi commercializza il latte crudo sia comunque
effettuato, perché qui il rischio è maggiore. Il tavolo di lavoro
congiunto sta analizzando tali problematiche, ma gli ultimi dati
sono molto più rassicuranti e probabilmente l'allarme sta
rientrando; ciò non toglie che questa nuova deliberazione di Giunta
porterà ancora maggior rigore in una commercializzazione di latte
crudo che è comunque a rischio.
Presidente
- La parola al Consigliere Tibaldi.
Tibaldi (CdL)
- Grazie, Assessore, per le risposte
puntuali che sono pervenute ad alcuni quesiti. Una semplice
considerazione: lei sa che a Roma ci sono i furbetti del
quartierino e ancora recentemente ne è emersa una nuova figura; non
vorremmo che altri furbetti non del quartierino romano, ma
disseminati sulle nostre montagne approfittassero della buona fede
degli amministratori e dei consumatori esistenti nella Regione.
Sarebbe drammatico e preoccupante che per colpa di pochi la
zootecnia valdostana dovesse pagare un prezzo molto alto. Sappiamo
che sono state effettuate campagne di bonifica sanitaria in questi
anni veramente massicce che hanno comportato un dispendio di
energia e di risorse finanziarie non indifferente. Sappiamo che,
per ottenere la qualifica di ufficialmente indenne, la Valle
d'Aosta ha fatto molti sforzi e sarebbe un peccato che per colpa di
pochi tale denominazione, questo vanto venisse meno. Apprezziamo
quindi che le anomalie che avete riscontrato siano state segnalate
all'autorità competente, anche perché i furbetti è bene che
risiedano altrove.
Lei dice che in molti casi il test dell'interferone è superfluo
e fa la distinzione fra la commercializzazione della carne o del
latte crudo, perché la carne, a seguito del procedimento di
cottura, diventa innocua sotto il profilo dell'infettività. Non
mettiamo in dubbio che questa sia la regola, però pensiamo che la
salute umana meriti qualche investimento in più. Ci dice che è
eccessivamente costoso e impegnativo utilizzare questo test e forse
è così, ma se l'antitubercolina viene elusa da qualcuno in una
maniera così odiosa attraverso l'iniezione massiccia di farmaci
cortisonici, diciamo che non solo come Amministratori, ma anche
come consumatori siamo preoccupati.
Nel ringraziarla per la risposta e per il quadro che ha fornito
alla nostra interpellanza, lanciamo un monito a lei e al suo
collega Isabellon: per favore "non abbassate la guardia", perché
questa recrudescenza in alcune stalle non può essere minimizzata o
banalizzata.
