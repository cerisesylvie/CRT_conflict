Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 2968 del 22 novembre 2023 - Resoconto
OGGETTO N. 2968/XVI - Interrogazione: "Politiche adottate
dall'Azienda USL in materia di attività intramoenia e di pagamento
degli straordinari a medici ed infermieri".
Marguerettaz (Presidente) -
Punto n. 35 all'ordine del
giorno. Per la risposta, la parola all'assessore Marzi.
Marzi (SA) -
In merito ai quesiti puntuali
dell'iniziativa consiliare, preme anzitutto sottolineare che
l'attività svolta in regime di libera professione intramuraria,
LPI, è svolta dal personale dirigenziale al di fuori dell'orario
istituzionale, pertanto la stessa non si configura come lavoro
straordinario.
Venendo al quesito n. 1: con deliberazione del Direttore
generale 191 del 29 marzo 2022, l'Azienda ha approvato il
regolamento per la disciplina dell'attività libero professionale
intramuraria e delle attività aziendali a pagamento presso
l'Azienda stessa.
Tale regolamento stabilisce, tra l'altro, l'iter autorizzativo,
le situazioni d'incompatibilità, le tipologie, i volumi, i limiti
di attività e le modalità di liquidazione dei compensi.
L'Azienda USL, nei casi di impossibilità a erogare talune
prestazioni sanitarie nei termini previsti dal Piano regionale di
governo delle liste d'attesa, propone percorsi di tutela
alternativi che vengono assolti in regimi di libera professione
intramoenia con a carico degli assistiti il solo pagamento del
ticket sanitario.
Venendo al quesito n. 2: per quanto riguarda il rapporto medio
tra i volumi d'attività in regime di libera professione intramoenia
e i volumi d'attività in istituzionale, i dati per l'anno 2022
trasmessi dall'Agenas, e quindi dall'Agenzia nazionale per i
servizi sanitari regionali, evidenziano un valore medio positivo
pari al 14%.
Venendo al quesito n. 3, per quanto attiene alle politiche
adottate dall'Azienda USL in materia di svolgimento a pagamento
degli straordinari a medici e infermieri, occorre anzitutto
premettere che queste due tipologie di professionisti appartengono
a due diverse aree di contrattazione: il comparto sanità, personale
non dirigente, a cui appartiene il personale sanitario
infermieristico, e l'area sanità, a cui appartiene il personale
dirigente medico.
Per quanto riguarda il personale sanitario infermieristico, il
lavoro straordinario per il personale di comparto è disciplinato
dagli articoli 47 e 48 del Contratto Collettivo Nazionale di
Lavoro, Comparto sanità, per il triennio 19-21, sottoscritto in
data 2 novembre 2022.
Le prestazioni di lavoro straordinario sono espressamente
autorizzate dal dirigente della struttura di appartenenza del
dipendente e le ore di lavoro straordinario di ogni dipendente di
comparto accedono all'istituto della banca ore: si tratta di un
conto individuale che consente ai lavoratori di ottenere la
remunerazione delle prestazioni di lavoro straordinario, in
alternativa di recuperarle attraverso permessi compensativi.
Il conto individuale suddivide le ore svolte in prolungamento di
orario da quelle svolte in richiamo di pronta disponibilità.
La misura oraria dei compensi per lavoro straordinario è
determinata secondo quanto previsto ai commi 7 e 8 dell'articolo 47
succitato. La banca ore consente i pagamenti in automatico delle
maggiorazioni orarie delle ore di straordinario che vi confluiscono
che sono pari a: 15% per il lavoro straordinario diurno; 30% per il
lavoro prestato nei giorni festivi e in orario notturno; 50% per
quello prestato in orario notturno festivo.
Per quanto riguarda l'importo base di straordinario, si procede
al pagamento solo se espressamente richiesto dal dipendente e
debitamente autorizzato dal direttore della struttura di
appartenenza.
Per ciascun dipendente possono essere autorizzate in pagamento
nel corso dell'anno un massimo di 180 ore individuali; tale limite
può essere elevato anche in relazione a particolari esigenze o per
specifiche categorie di dipendenti e, comunque, per non più del 5%
del personale in servizio, fino ad un limite massimo di 250 ore
individuali annue.
La spesa per il lavoro straordinario per il personale di
comparto ricade nel "Fondo premialità e condizioni di lavoro".
Per quanto riguarda invece il personale dirigente medico, il
lavoro straordinario è disciplinato dall'articolo 30 del CCNL del
triennio 2016-18, sottoscritto in data 19 dicembre 2019 e siglato
dalle categorie il 4 agosto del 2019.
Dal combinato disposto delle disposizioni sopracitate, le
prestazioni di lavoro straordinario possono essere svolte dai
dirigenti medici: per i servizi di guardia, per i servizi di pronta
disponibilità e per fronteggiare le situazioni di lavoro
eccezionale.
Le ore effettuate a tale titolo possono essere compensate a
domanda dai dipendenti con riposi sostitutivi da fruire,
compatibilmente con le esigenze di servizio, entro i 9 mesi
successivi.
In alternativa al recupero, per le sole ore svolte in richiamo
di pronta disponibilità, su richiesta dell'interessato,
espressamente autorizzato dal direttore di struttura, è prevista la
possibilità del pagamento.
Le tariffe orarie per lavoro straordinario dei dirigenti sono
previste dall'articolo 30 di cui sopra e sono: 27,65 euro lordo
busta per lo straordinario diurno; 31,12 euro lordo busta per lo
straordinario notturno e festivo; 35,75 euro per lo straordinario
notturno-festivo.
La spesa per lavoro straordinario per dirigenti medici ricade
anch'essa nel Fondo per l'attribuzione delle condizioni
lavorative.
Si precisa infine che, per entrambe le categorie dei lavoratori,
il pagamento delle prestazioni rese in regime di straordinario ha
luogo nel secondo mese successivo a quello in cui viene avanzata la
richiesta dell'interessato.
Secondo me può essere utile, a completezza della risposta,
parlare anche di LPA, perché nei lavori preparatori della legge che
è stata approvata lunedì rispetto alla legge di attrattività 2 - e
questa mattina è arrivata agli uffici del Consiglio - si parla
espressamente di quanto sta avvenendo a livello nazionale di
LPA.
Tenga conto che era un'articolazione prevista all'interno della
legge di attrattività 2, ma in tale percorso, di fatto anticipato,
il legislatore statale ha ora previsto, nella formulazione di legge
di bilancio, misure simili con l'obiettivo di far fronte alla
carenza di personale e di ridurre le liste d'attesa e il ricorso
alle esternalizzazioni.
Le misure inserite nella legge di bilancio dello Stato assorbono
quindi le norme inizialmente elaborate per il disegno di legge di
attrattività 2, quindi di conseguenza sono state scorporate dal
disegno, però nella logica tra LP e straordinario, era giusto
parlare anche di LPA perché è un tema assolutamente
à la
page
e trattato tutti i giorni. Tra l'altro era previsto nel
decreto legge 34 che poi è stato convertito in tempo passato.
Presidente -
Per la replica, la parola al collega
Aggravi.
Aggravi (RV) -
In replica non ho granché da dire, nel
senso che l'interrogazione ha avuto risposta, quindi ha raggiunto
l'obiettivo. Chiederò soltanto la possibilità di avere copia degli
appunti che ha letto in modo tale da poter verificare di non
essermi perso nessun pezzo, e la ringrazio anche per l'integrazione
finale sulla LPA.
