Classificazione
DIRITTO ALLO STUDIO



Oggetto del Consiglio n. 346 del 15 gennaio 2014 - Resoconto
OGGETTO N. 346/XIV - Interpellanza: "Intendimenti in merito
al riutilizzo dei libri di testo della scuola primaria".
Président
- On est au point 22 à l'ordre du jour. Pour
l'illustration, on va donner la parole au collègue Donzel.
Donzel (PD-SIN.VDA)
- Grazie Presidente.
Anche in questo caso, vedremo se sulla questione dell'istruzione
riusciamo a fare un po' di chiarezza e a capire da che parte stiamo
andando. È chiaro che, se noi partiamo dal principio che non ci
sono tagli e quindi non c'è niente che sia cambiato rispetto al
passato, è un po' difficile interloquire; se invece ci rendiamo
conto che si chiedono sforzi a tutti i soggetti - questa mattina
abbiamo visto studenti universitari, scuole, e quant'altro - forse
siamo già un po' più nella realtà. Dentro questa realtà è chiaro
che la minoranza, le forze dell'opposizione, in questo caso
PD-Sinistra VdA, si trova in questa situazione imbarazzante:
aspettare che sia tagliato e sia fatto un provvedimento in maniera
definitiva, dopodiché la maggioranza ci dice: "eh, ormai abbiamo
deciso, la cosa è esecutiva", o provare, laddove ci sono sentori di
tagli, riduzioni, cambiamenti, di intervenire prima che ciò avvenga
per valutare eventuali correzioni. Questo lo dico in merito a una
volontà che ci sarebbe di imporre..."imporre" è un termine poco
corretto...di valutare la possibilità di riutilizzare libri di
testo nella scuola primaria. Allora, io spero che questo equivoco
sia chiarito definitivamente oggi, e non ci si ritorni più, perché
ho avuto modo di prendere visione dei testi che ci sono nella
scuola primaria. Sono testi come questo, "Corso di religione
cattolica", che addirittura hanno delle pagine molto significative,
sono tutte disegnate con le forbicine, per dire che questo testo è
un testo che si ritaglia, si colora e ci si scrive sopra, ma
probabilmente ho detto sarà il testo di religione cattolica che non
è...diciamo praticato da tutti gli studenti, c'è la libertà di
scegliere o meno. La stessa cosa avviene per il testo di francese,
oppure testi come "Grammaire active", che è fatto addirittura
interamente di
fiches
che possono essere compilate
dall'alunno (quindi questo testo, per esempio, non è
riutilizzabile), oppure, se vogliamo, "Magic book" in
inglese...l'inglese è fatto, anche in questo caso, proprio per
scrivere sul libro, colorare sul libro, e "Impariamo a leggere in
italiano" è la stessa cosa, si ritaglia, si scrive, cioè sono libri
attivi. Cosa vuol dire riutilizzare questi libri, dopo che sono
stati ritagliati, scritti, colorati? Allora qualcuno potrebbe dire:
ci potrebbero essere...ah, ecco, mi sfuggiva, persino il
sussidiario di storia e geografia è attivo, e quindi ci si scrive e
ci si disegna sopra. Ho verificato che potrebbero esserci dei libri
di lettura che potrebbero essere riutilizzabili, però i libri di
lettura...le case editrici, e qui in maniera anche un po'
speculativa - e su questo ci si potrebbe lavorare sopra - spesso li
collegano alle grammatiche e agli altri testi, in modo...sono un
testo praticamente aggiuntivo al testo ufficiale e quindi, anche
questo, non è di così facile riutilizzo.
Perché questo discorso? Perché quando qualcuno dice: "alla
scuola valdostana non si tocca nulla" e poi si mettono in atto
delle azioni che vanno a cercare di riutilizzare questi libri, uno
dice: la preoccupazione è reale sui conti dell'Amministrazione e
forse le strade da percorrere sono altre...magari non nella scuola
primaria, dove degli sforzi maggiori potrebbero essere fatti per
riutilizzare i testi, ma effettivamente nella scuola secondaria
qualche sforzo maggiore può essere fatto nell'ordine del
riutilizzo, soprattutto nell'ordine del gestire correttamente
questi testi. Devo dire che molte scuole hanno adottato anche dei
regolamenti interni molto restrittivi, per cui, per gli alunni che
non hanno una gestione corretta del testo, il testo è addebitato a
carico della famiglia e quindi c'è una responsabilizzazione in
merito. Perché anche l'atteggiamento del rimettere in discussione
certe pratiche e certi testi, eccetera, non è così semplice
all'interno della scuola, una certa didattica si fonda su metodi
d'insegnamento e quindi anche l'idea di cambiare l'utilizzo dei
testi non è così semplice e dire: "io torno al lapis"...occorre una
didattica, occorre la formazione del personale, che il personale
sia formato in una certa maniera, è un po' una strategia che è un
po' più ampia che non la semplice logica del risparmio. Adesso
stiamo facendo questo ragionamento, ma poi magari arriva il
Presidente da Roma e ci dice che non ci sono più problemi di
bilancio, che sono piovuti dal cielo milioni di euro e tutto questo
non ha più da essere, ma in ogni caso...in ogni caso noi dobbiamo
fare delle azioni che siano più legate a quella che è la nostra
realtà; quindi anche affrontare il tema del riutilizzo del libro di
testo, questa è una cosa importante, ma non deve cadere così come
una cosa che, a un certo punto, arriva per un'unica spinta che è
quella del taglio di bilancio.
Gestire meglio la cosa pubblica, gestire meglio le nostre spese
è un'esigenza che travalica dal fatto che lo si fa solo perché
arriva un momento in cui non ci sono più i soldi...non ci sono più
i soldi, chiudiamo la pubblicazione di riviste, facciamo sparire le
cose, perché? perché non ci sono i soldi! Dovrebbe essere un'altra
la logica che muove l'Amministrazione regionale nella gestione del
bilancio pubblico. Quello che ho voluto portare qui è un esempio di
come l'atteggiamento non può essere quello del "non ci sono più i
soldi"; l'atteggiamento deve essere una revisione complessiva del
modo di fare spesa pubblica, perché altrimenti, su un indirizzo di
questo tipo, veramente mettiamo in discussione tutto quello che una
volta era il vanto, la qualità, le cose positive che in tutti
questi anni abbiamo fatto. Non dimentichiamo che fra l'altro nella
scuola primaria della Valle d'Aosta esiste un modello
d'insegnamento particolare, quindi due insegnanti su più classi,
c'è l'introduzione...diciamo l'insegnamento al 50 percento in
lingua francese, c'è l'introduzione di altre lingue, una
complessità che probabilmente merita di essere affrontata nella sua
interezza e non con logiche di taglio della spesa.
Président
- Merci. Pour la réponse, la parole à
l'Assesseur Farcoz.
Farcoz (UV) -
Merci Madame le Président.
L'Assessorato prevede, anche per l'anno 2014-2015, il riciclo
dei libri nella scuola primaria. La legge regionale 7 agosto del
1986, n. 46, appunto "Fornitura gratuita dei libri di testo agli
alunni delle scuole elementari", e successive modificazioni,
sancisce la gratuità dei testi scolastici per gli studenti delle
scuole primarie valdostane.
Il Consiglio regionale, in data 3 aprile 2013, approvando la
norma contenuta nell'articolo 20 del disegno di legge recante
"Assestamento del bilancio di previsione per l'anno finanziario
2013, modifiche a disposizioni legislative e variazioni al bilancio
di previsione per il triennio 2013-2015", stabiliva che gli
strumenti didattici sono assegnati in uso agli alunni delle scuole
primarie dipendenti dalla Regione e paritarie e restano in
proprietà dell'Amministrazione regionale, con il conseguente
obbligo di restituzione dei medesimi al termine dell'anno
scolastico o del periodo di adozione.
Con la sua deliberazione del 12 aprile 2013, n. 645, la Giunta
regionale definiva per ogni anno scolastico le quote alunno in
deroga al restante territorio nazionale, in quanto inclusive del
finanziamento per l'acquisto dei libri di testo in lingua francese
e stabiliva la possibilità della compensazione di quote tra le
classi, previa presentazione di una relazione all'ufficio
competente della Struttura politiche educative. Stabiliva inoltre
che, a decorrere dall'anno 2013-2014, è previsto il riciclo dei
libri di testo e che l'individuazione della tipologia dei testi da
riciclare è demandata alle Istituzioni scolastiche. Inoltre si
chiarisce che non dovranno essere richiesti contributi alle
famiglie per i libri deteriorati. Tale deliberazione invitava anche
i Dirigenti scolastici a controllare attentamente ogni richiesta
formulata dagli insegnanti alle famiglie riguardo all'acquisto dei
libri di lettura. Sempre con la deliberazione della Giunta in data
12 aprile del 2013, e come per ogni anno scolastico, si definivano
le quote alunno per gli studenti delle scuole secondarie di primo e
di secondo grado. La deliberazione stabiliva anche le modalità di
dismissione e recupero dei testi che al termine della cadenza
pluriennale non sono più riadottati, e dava indicazioni circa
l'ammontare del contributo da chiedere alle famiglie per i testi
non riutilizzabili, a differenza delle modalità previste per la
scuola primaria.
Ciò precisato, quindi, appare evidente che la decisione di
avviare procedure di riciclo testi alla scuola primaria non è
frutto di un'imposizione come arbitrariamente viene detto, o almeno
scritto in questa interpellanza. Tale decisione trova dunque le sue
radici nella serie di passaggi normativi e si sostanzia anche per
un senso politico ed educativo condiviso anche dalla precedente
Sovrintendenza: dal punto di vista politico si pone sulla linea
tradizionale di sollevare le famiglie dai costi dei testi
scolastici ricollocando gli eventuali risparmi che da questa
decisione dovessero venire in capo ai finanziamenti delle scuole,
riutilizzando quindi sempre per l'istruzione le possibili economie,
e dall'altro punto di vista, educativo, sottolineo l'importanza del
rispetto dei materiali, introduce ad un'ecologia delle cose, è
portatrice di elementi di cittadinanza attiva e responsabile. Al
tempo stesso è consapevole della vera vita della scuola, infatti
tiene conto della possibilità di degrado dei testi e non ne chiede
il rimborso; demanda alle Istituzioni che interagiscono con
l'utenza la valutazione di testi da riciclare. Sono d'accordo con
lei che i testi che dovranno essere tagliati, comunque quelli
compilativi, ovviamente non saranno riciclati, mentre per quanto
riguarda tutto l'altro genere di testi, credo che, se questi non
sono deteriorati, potranno essere riciclati tranquillamente. Alla
scuola primaria, in particolare nelle classi più basse, infatti,
molti testi sono fortemente operativi e si consumano nel corso di
un anno e la valutazione pertanto della possibilità del riuso
effettivo del testo sarà in capo ai docenti, sentiti i dipartimenti
disciplinari.
Ritengo pertanto opportuno procedere lungo la strada intrapresa
con senso di responsabilità e cognizione di causa. Merci.
Président
- Pour la réplique, la parole au collègue
Donzel.
Donzel (PD-SIN.VDA)
- Proverò a essere molto sereno e
molto pacato nella risposta.
Lei non capisce nulla di scuola, Assessore, lei non capisce
nulla! Io le ho portato tutti i manuali di tutte le materie che in
questo momento ci sono nella scuola valdostana...non ce n'è uno
riutilizzabile! Ha capito? Lei legge circolari che sono mera
burocrazia...le sto dicendo che perché si riutilizzino questi
materiali bisogna cambiare tipologia didattica, e gli insegnanti,
che da dieci anni insegnano in un certo modo la loro materia...il
libro è uno strumento, è come una zappa...provo a tradurglielo: è
come una zappa, come una vanga, come una motosega, come un
trattore, è come un tornio! Se io cambio lo strumento, devo
insegnare, anche a quello che è bravo ad usare questo strumento, un
altro metodo di insegnamento, perché bisogna preparare gli
insegnanti a questo cambiamento! Non so se le ho reso
conto...oppure lei scrive una circolare in cui dice: la gomma da
masticare, usata, la rimasticate! Ma che senso ha? Non ha senso! O
è una circolare che prende in giro e dice: vediamo che succede,
magari qualche scuola, di sua buona volontà...oppure lei prende in
conto qual è la didattica in questo momento nella scuola valdostana
e dice: "fermi qua, questo tipo di didattica non la possiamo più
attuare" perché troppo costosa, perché usate degli strumenti
costosi...proviamo insieme a costruire un modello d'insegnamento
che usi di più la lavagna elettronica, usiamo...che ne so? i
Tablet, ci inventiamo...ma facciamo un percorso che sia di
formazione degli insegnanti su questa strada! Non è che per anni si
fanno usare degli strumenti di lavoro a degli insegnanti e poi si
dice: "ragazzi, via tutti gli strumenti, si cambia"! Una cosa è se
io devo spalare la neve con una pala a mano, una cosa se devo
spalare la neve con un altro strumento! Quindi la stessa cosa vale
per questo difficile mestiere che è l'insegnante della scuola
primaria, tra l'altro tassello fondamentale della formazione...
Quello che voglio dire è non si può ridurre a una circolare...io
capisco la ragione della circolare, laddove si può si
riutilizza...io le ho fatto vedere che è terribilmente difficile
riutilizzare, e che quindi non è un passaggio così automatico,
meriterebbe una riflessione che va un po' al di là del "fate lo
sforzo di...cercate di...", perché se io prendo...le faccio
l'esempio più tipico: noi abbiamo fatto una legge che si è occupata
di dislessia e abbiamo fatto uno sforzo importante, perché nella
scuola valdostana ci sono tantissimi casi di dislessia, disgrafia,
discalculia. Allora, il togliere questi strumenti, che sono vitali
per l'alunno dislessico per esempio, perché non può ricopiare
l'esercizio dal libro, è proprio quello che non riesce a fare,
allora vuol dire che lei le prende in carico queste cose qui, ci
sta pensando, i suoi tecnici stanno lavorando o semplicemente fate
uscire circolari? Circolari che hanno l'unico fondamento nel taglio
del bilancio, torno a dire, mentre invece dovrebbero partire da una
logica complessiva. Se uno mi dice: "le case editrici speculano sui
libri, c'è uno sperpero di denaro pubblico generale", benissimo,
sono il primo a dire: "prendiamoci in carico questa cosa", ma non
nella logica: "siccome non ho soldi, eh, allora ragazzini miei,
riusate gli stessi libri". Mentre ad un alunno delle medie - avere
nel libro di storia qualche disegnino, qualche sghiribizzo - non
cambia nulla perché può imparare comunque le date della fondazione
di Roma e quant'altro, per un alunno della scuola elementare,
trovarsi l'eserciziario scarabocchiato e completato, è una cosa
profondamente diversa, è una cosa completamente diversa!
Proprio lei, lì, ha voluto leggermi delle circolari che sono
pura burocrazia ed è la cosa che non va, vista la storia della
scuola valdostana, una storia che è fatta di ricercatori, una
storia che è fatta di sperimentazioni, una storia che vede nei
nostri insegnanti degli esempi anche avanzati d'insegnamento, che
ci ha visti all'avanguardia...almeno nella scuola primaria, anni
fa, eravamo all'avanguardia...noi non possiamo adesso passare al
"burocratichese", all'era della burocrazia pura! E quindi questo è
un esempio tipico...guardi, non mi sarei mai aspettato una risposta
così...l'esempio tipico di come state riducendo l'Assessorato
dell'istruzione a un Assessorato di burocrati. Non è così che si
risponde alla crisi che stiamo vivendo! Si risponde con le idee,
con la ricerca e con l'intelligenza!
Presidente
- Ha chiesto la parola il collega Bertschy,
per...? Prego.
Bertschy (UVP)
- Merci Madame la Présidente.
Semplicemente per chiedere una breve sospensione per una
riunione dei gruppi di opposizione. Grazie.
Presidente
- Prego. Il Consiglio è sospeso.
Si dà atto che la seduta è sospesa dalle ore 16,01 alle ore
16,24.
Rini (Presidente) -
Colleghi, possiamo riprendere i
lavori. Siamo al punto 24 all'ordine del giorno.
