Classificazione
AMBIENTE
Parchi, riserve naturali, aree protette e attrezzate
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 2018 del 24 maggio 2001 - Resoconto
OGGETTO N. 2018/XI Lavori di completamento della strada di
accesso al centro visitatori del Parco regionale del Mont-Avic.
(Interpellanza)
Interpellanza Premesso:
- che la strada di accesso al centro visitatori del Parco
regionale del Mont-Avic è inadeguata;
- che i lavori di ampliamento della sede stradale, necessari ad
una piena fruibilità di tali strutture, procedono a rilento;
i sottoscritti Consiglieri regionali
Interpellano
l’Assessore delegato per sapere:
1) i motivi di tali ritardi;
2) quale sia la spesa totale prevista per il restante
completamento dei lavori di adeguamento stradale e quali gli
importi già spesi per i lavori effettuati;
3) entro quando prevede il completamento delle opere di
sistemazione stradale.
F.to: Frassy - Lattanzi - Tibaldi
Président
La parole au Conseiller Frassy.
Frassy (FI) L’argomento che affrontiamo in questa
interpellanza è uno di quegli argomenti che potrebbero stare in
quel libro bianco che è ancora da scrivere: "Le grandi incompiute",
nel senso che ci sono delle opere in questa regione che stentano a
trovare la loro conclusione in tempi ragionevoli.
Il Parco del Mont-Avic, come tutti noi ricordiamo, è stato
istituito con legge regionale nel 1989 e successivamente con legge
regionale del 1992 sono stati predisposti i finanziamenti (cito):
"per la costruzione delle opere per
l’arroccamento alla frazione Chevrère e le
infrastrutture di servizio".
Leggendo questa legge, pensavamo che le opere per
l’arroccamento alla frazione di Chevrère fossero per
l’appunto anche le opere stradali necessarie a
mettere in sicurezza la strada che porta al parco, o meglio che
porta al centro visitatori e a quelle che sono le strutture
attinenti e di supporto al parco stesso.
È fatto notorio che ci sia una strozzatura nei 10 chilometri di
questa strada che da Champdepraz va al centro visitatori, e dopo il
bivio di Crestaz e sino a Covarey - due chilometri scarsi -
c’è non soltanto un fondo stradale difficilmente
agibile in quanto sterrato, ma vi è un problema costante di frane e
di instabilità di quello che è il versante della montagna,
tant’è che durante l’inverno questa
strada è chiusa, in quanto vi è ordinanza del sindaco che ne vieta
il transito per motivi di incolumità pubblica, e poi a seconda di
quelle che sono le condizioni meteo può capitare di trovarla chiusa
anche in primavera, tant’è che questa Pasqua ha
visto quella strada chiusa proprio per questi motivi di instabilità
dei versanti.
Allora è evidente che un parco con tanto di infrastrutture,
centro visitatori, piccola sede museale, che abbia una strada in
queste condizioni, è un parco che perde gran parte di quelle che
sono le potenzialità di quel turismo organizzato e del turismo
scolastico stesso, in quanto diventa anche fonte di responsabilità
per gli accompagnatori organizzare dei pullman e farli transitare
su una strada che è sì breve, che ha sì soltanto due chilometri a
rischio, ma che sono comunque momenti di rischio nei quali diventa
difficile assumersi le responsabilità.
Il senso di questa interpellanza è di capire quali siano i
motivi di questi ritardi, perché penso che a questo punto si possa
parlare di ritardi rispetto a quelle che erano le previsioni
iniziali, quali siano state le spese sostenute per la sistemazione
della strada sino ad oggi e quali siano gli importi previsti e
preventivati per il completamento di questi lavori, e ovviamente
quando la Giunta ritiene che questa strada possa trovare completa e
definitiva sistemazione ai fini della sua messa in sicurezza e
della sua agevole percorrenza.
Non mi sono soffermato nell'illustrazione, ma è fatto notorio
che al di là dell’aspetto della sicurezza fra il
bivio di Crestaz e Covarey ci sono anche dei tornanti, che sarebbe
forse auspicabile allargare proprio per facilitare
l’accesso dei pullman e di conseguenza del flusso
dei turisti.
Président
La parole au Président de la Région, Viérin
Dino.
Viérin D. (UV)
Sur la base du rapport préparé par
l’Assessorat des ouvrages publics, je vais répondre
aux questions posées par le Conseiller Frassy, tout en réaffirmant,
et les données seront là pour le prouver,
l’engagement de l’Administration
quant à la réalisation de cette route.
La strada di accesso al Parco del Mont-Avic inizia in località
Capoluogo ad una quota sul livello del mare di 520 metri e
raggiunge la frazione Voella, posta a una quota di 1280 metri. Ha
una lunghezza di poco inferiore ai 9 km e si sviluppa in alcuni
tratti su terreni con pareti rocciose estremamente degradate e
strapiombanti sul piano viabile, in altri su terreni di origine
morenica, in equilibrio precario, soggetti a franamenti, che
presentano comunque problematiche idrogeologiche da tenere in
considerazione nella progettazione delle opere.
L’Amministrazione regionale con
l’adozione della legge regionale n. 18/1992,
finalizzata alla sistemazione delle infrastrutture a servizio del
parco e della strada di arroccamento alla frazione Chevrère, ha
assunto un impegno preciso per la sistemazione in sicurezza della
strada di accesso al parco.
L’Amministrazione ha sinora provveduto a
finanziare: la redazione dello studio di impatto ambientale del
progetto preliminare della strada; i primi due tronchi della strada
che conduce a Chevrère, così suddivisi: 1° tronco, eseguito negli
anni 1996-1997 per 1.600 milioni, 2° tronco, eseguito negli anni
1998-1999 per 1.700 milioni; l’allargamento della
strada regionale in località Fabrique, anno di esecuzione
2000-2001, 1 miliardo. Attualmente sono in corso di realizzazione
due interventi: il primo, lavori di costruzione di un paramassi in
località Calanchi per un importo di 3 miliardi, il secondo,
allargamento e messa in sicurezza del tratto di strada prima del
paramassi dei Calanchi per un importo complessivo di 1
miliardo.
Il bilancio regionale ha destinato sinora la somma di circa 8,5
miliardi in totale per la messa in sicurezza della strada, a cui
vanno aggiunte le risorse utilizzate per il recupero della
sentieristica e per la realizzazione del centro visitatori.
Je veux rappeler également que la loi de finances prévoit un
financement annuel de 2 milliards de lires pour
l’achèvement de cette route, en plus des
interventions que je vais maintenant présenter.
A seguito degli eventi alluvionali dello scorso mese di ottobre,
il comune ha previsto un intervento in somma urgenza, concordato
con i tecnici dell’Amministrazione regionale per la
messa in sicurezza del versante del torrente Valclusaz, in
corrispondenza della costruenda galleria paramassi per un importo
di lire 3 miliardi.
Il Servizio costruzioni stradali dell’Assessorato
territorio, ambiente e opere pubbliche sta inoltre redigendo la
progettazione per l’allargamento di un tratto di
strada di circa 1 km in località Collé, per un importo stimato
delle opere di 2,5 miliardi, di cui si prevede
l’esecuzione nel 2002. Inoltre è stato approvato il
finanziamento per la progettazione di una galleria di variante in
località Valclusaz, per un importo presunto delle opere di lire 16
miliardi. L’esecuzione di tali lavori è prevista per
gli anni 2003-2006. Per l’attraversamento del
torrente Valclusaz è in corso di approvazione un finanziamento di
lire 1.500 milioni, piano integrativo a seguito degli eventi
alluvionali.
Il faut aussi considérer l'effet que je définirai de "toile de
Pénélope" vu que ce que nous construisons une année,
l’année d’après nous devons le
refaire. Rimarrà ancora da realizzare
l’ammodernamento del tratto in corrispondenza del
bivio di Gettaz, ove è prevista la costruzione di una galleria
paramassi e un nuovo studio planoaltimetrico del tracciato per un
importo stimato di circa 10 miliardi.
Credo quindi di poter concludere dicendo che non è mai venuto
meno l’impegno dell’Amministrazione
regionale per il miglioramento e la messa in sicurezza della strada
di arroccamento al Parco del Mont-Avic. Certo è che la situazione è
molto complessa e richiede interventi onerosi che verranno messi in
cantiere compatibilmente con la disponibilità delle risorse
finanziarie.
Président
La parole au Conseiller Frassy.
Frassy (FI) Nell’aver ascoltato con attenzione la
relazione tecnica che il Presidente della Giunta ha letto, non
posso non considerare che manca un dato importante, cioè il termine
entro il quale si prevede di aver ultimato questo insieme di opere;
mi sembra che il Presidente subordini questo termine alle
disponibilità e alle risorse finanziarie. Anche se
dall’insieme delle opere mi sembra, Presidente, di
aver percepito una data ultima che è quella del 2006.
Noi prendiamo atto che il Mont-Avic ha problemi di risorse
finanziarie, che ne condizionano per certi versi la sua piena
fruibilità. In una regione dove la natura dovrebbe essere la
risorsa per eccellenza, probabilmente sarebbe auspicabile che
venissero individuate anche le necessarie risorse finanziarie per
poter attivare e rendere fruibile al massimo quella che diventa
anche una risorsa di tipo economico, culturale, ambientale.
È paradossale che in una regione che ha il maggior numero di
chilometri stradali per abitante ci vadano qualcosa come 15 anni,
perché questo è il tempo che intercorrerà fra la legge n. 18/1992 e
il 2006 che è l’ultima data che lei ci ha fornito,
per completare e mettere in sicurezza 10 chilometri di strada.
Non abbiamo altro da aggiungere, se non da esprimere perplessità
e rammarico per la poca attenzione che questa maggioranza dedica a
quella che riteniamo essere un risorsa importante
nell’ambito dell’economia
regionale.
