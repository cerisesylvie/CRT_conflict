Classificazione
AMBIENTE
Stoccaggio e smaltimento rifiuti



Oggetto del Consiglio n. 821 del 10 luglio 2019 - Resoconto
OGGETTO N. 821/XV - Interpellanza: "Definizione dei sistemi
di controlli sulle tipologie e la provenienza dei rifiuti conferiti
nelle discariche per rifiuti speciali inerti".
Rini (Presidente) -
Punto 18 all'ordine del giorno. Per
l'illustrazione, la parola al collega Aggravi.
Aggravi (LEGA VDA) -
L'interpellanza parte dal Piano
regionale di gestione dei rifiuti, all'interno del quale -
l'abbiamo riportato anche nel testo - viene detto che, alla luce
delle volumetrie residue rilevate, a partire dal 2014, delle
discariche attualmente in esercizio, e nella previsione che possa
essere avviato l'esercizio di una grossa discarica di titolarità
privata, avente volumetria importante, in particolare nel Comune di
Issogne, località Mure, si ritiene che al momento l'offerta
d'impianti risulti essere sufficiente anche per i prossimi cinque
anni.
Sappiamo che la definizione di siti di discariche è sempre
problematica, perché comunque si trattano delle materie complesse
che, spesso e volentieri, creano anche dei disagi e delle
preoccupazioni nei confronti di chi vi abita o vi opera vicino,
soprattutto in una realtà come la nostra che, per sua morfologia
territoriale, non permette lo stoccaggio agevole dei rifiuti.
Sappiamo poi che l'effetto "nimby", come si dice, ha sempre il
suo perché.
In particolare, come è capitato anche per altre iniziative -
cito quella della collega Minelli nello scorso Consiglio, relativa
alla problematica di Pompiod - c'è comunque sempre la necessità -
ancora di più, perché più aumenta la tecnica e più la complessità
dei prodotti e anche dei rifiuti si complica - di definire adeguati
sistemi di controllo sulle tipologie e sulle provenienze dei
rifiuti, spesso anche non prodotti in Valle, ma comunque gestiti da
società che non si conoscono; a maggior ragione nella gestione di
queste realtà, riscontriamo spesso diffidenza, giustamente, da
parte delle comunità nei confronti di chi gestisce privatamente
questi business.
L'interpellanza si costruisce su tre interrogativi all'Assessore
competente: "prima di tutto quale sia lo stato del processo
autorizzativo della discarica sita nel Comune di Issogne; quali
siano gli intendimenti del governo circa la definizione di un
adeguato sistema di controllo sulle tipologie e la provenienza dei
rifiuti conferiti; e quali siano gli intendimenti del governo circa
il coinvolgimento di soggetti privati nella gestione di discariche
per rifiuti speciali, ancorché inerti".
Vi è poi una materia che molto probabilmente sarà bene
approfondire successivamente, che è per l'appunto quella della
definizione dei rifiuti speciali, ancorché inerti, che sicuramente
è un po' particolare.
Presidente -
Per la risposta, la parola all'assessore
Chatrian.
Chatrian (AV) -
Ho ascoltato attentamente il collega che
ha illustrato l'iniziativa e ha messo in evidenza che da una parte
c'è un'esigenza e dall'altra c'è un privato che ha le
autorizzazioni e fa la sua parte e il pubblico deve fare la sua,
che in questo caso è quella del controllo, della verifica e del
monitoraggio. In maniera molto laica, quindi, cercherò di fare una
piccola premessa e poi di rispondere puntualmente ai quesiti che
lei mi ha posto.
Solo una brevissima considerazione, anche a seguito
dell'iniziativa che la collega Minelli ha fatto nello scorso
Consiglio: assieme al Sindaco di Aymavilles, organizzeremo un
incontro pubblico martedì 23, proprio ad Aymavilles,
sull'iniziativa che da diverse parti è stata messa in evidenza,
incontreremo la popolazione e chi è interessato a conoscere e
fotografare lo stato dell'arte.
La gestione dei rifiuti inerti rientra nell'ambito delle
attività dei rifiuti speciali, che è prevista invece, per i rifiuti
urbani, così come stabilito all'articolo 184, comma 3, del decreto
legislativo 3 aprile del 2006, n. 152, in quanto trattasi di
rifiuti derivanti dallo svolgimento di attività di demolizione, di
costruzione e di scavo, o che residuano da attività industriali,
artigianali o attività di recupero, o smaltimenti di rifiuti,
fanghi prodotti dalla potabilizzazione e da altri trattamenti
dell'acqua e della depurazione delle acque reflue.
Ciò significa, ai sensi di leggi comunitarie e nazionali, che la
gestione di tali rifiuti è a totale responsabilità ed onere dei
produttori, i quali devono conferire i propri rifiuti in impianti
aventi l'autorizzazione di legge, non necessariamente ubicati nella
regione in cui gli stessi si producono. Questo è un passaggio
comunque da mettere in evidenza.
Vale infatti, per i rifiuti speciali, il principio generale
comunitario, previsto per le merci, della libera circolazione. Gli
impianti di trattamento, recupero e smaltimento dei rifiuti sono
impianti industriali, la cui realizzazione e gestione costituiscono
attività d'impresa. La normativa comunitaria e nazionale prevede
che la realizzazione d'impianti di trattamento, recupero e
smaltimento dei rifiuti urbani, nonché dei rifiuti speciali, non
pericolosi e pericolosi, venga prevista espressamente nei piani
regionali di gestione dei rifiuti, sulla base della domanda di
conferimento all'interno di specifici ambiti territoriali.
Sono esclusi dall'obbligo della pianificazione gli impianti di
discarica e di trattamento di rifiuti speciali inerti.
Detto questo, la Regione, con il Piano regionale di gestione dei
rifiuti speciali, ha riportato la situazione degli impianti di
smaltimento, cioè delle discariche, e di trattamento finalizzato al
recupero dei rifiuti speciali inerti, riportando, per le
discariche, le volumetrie disponibili allo smaltimento e la data di
elaborazione del citato piano.
Dal punto di vista tecnico, inoltre, la normativa sulle
discariche, rappresentata dal decreto legislativo n. 36 del 2003,
indica all'allegato 1, punto 1, che ai fini dell'ubicazione delle
discariche d'inerti bisogna privilegiare le aree degradate da
risanare e/o da ripristinare sotto il profilo paesaggistico,
rientranti fra tali siti, a titolo esemplificativo, le aree
estrattive da recuperare ambientalmente.
Sono premesse comunque importanti, per inquadrare lo stato
dell'arte dal punto di vista giuridico.
Tutte le prescrizioni riguardanti la progettazione, la
realizzazione, la gestione e la gestione post-operativa, nonché il
monitoraggio ambientale riguardante le discariche, sono riportate
negli allegati 1 e 2 del decreto legislativo n. 36 del 2003.
Per quanto riguarda la prima domanda, c'è da precisare che, ai
fini della realizzazione di una discarica, il proponente deve
presentare un progetto definitivo, riportante, quindi, nel
dettaglio le opere da realizzare, corredate della Valutazione di
impatto ambientale, nonché della documentazione tecnica operativa,
vale a dire: il Piano della gestione operativa, il Piano di
sistemazione finale recupero ambientale dell'area della gestione
post-operativa, il Piano di sorveglianza e controllo, sia in fase
operativa che post-operativa, il Piano economico finanziario e
tariffario, conformemente alle prescrizioni contenute nel decreto
legislativo n. 36 del 2003.
Per quanto riguarda specificamente la discarica prevista nel
Comune d'Issogne, in località Mure, con deliberazione di giunta n.
7440 del 1995, è stata rilasciata la valutazione positiva
condizionata sulla compatibilità ambientale, che ha approvato il
progetto presentato dall'allora Piemonte Costruzioni.
Successivamente, con provvedimento dirigenziale del 1998, è stata
rilasciata l'autorizzazione, che è stata rinnovata alla società
Piemonte Costruzioni con sede legale in Torino in data 23 settembre
2003.
Nel 2006, con deliberazione di Giunta regionale n. 2726, sono
stati approvati il Piano di adeguamento tecnico e la
riclassificazione della discarica.
Con un'altra delibera è stata rilasciata la proroga e, con
un'ulteriore delibera, nel 2014 è stato approvato il progetto
definitivo allegato all'istanza presentata dalla società CAPE, con
sede legale in Comune di Issogne, subentrata nella titolarità
dell'impianto al curatore fallimentare.
Sempre nel 2014, venivano approvati il Piano di gestione
operativa, il Piano di sorveglianza e controllo, il Piano di
ripristino ambientale, il Piano di gestione post-operativa e il
Piano finanziario allegati al progetto, in conformità alle
prescrizioni fissate con la delibera che citavo prima.
Infine, con il PD n. 168 del 2019, sono stati prorogati i tempi
per la conclusione dei lavori di approntamento della discarica sino
al 3 ottobre 2020.
Ho fatto tutte queste premesse, anzi non sono premesse è l'iter
amministrativo che parte da lontano.
La discarica non è, al momento, ancora stata approntata, ma
l'impresa autorizzata ha già eseguito il monitoraggio ambientale
preliminare, della durata di un anno, previsto dall'allegato 2 del
decreto, per acquisire il cosiddetto "bianco ambientale", che
costituirà il riferimento per valutare eventuali modificazioni
dello stato ambientale, a seguito dell'entrata in esercizio della
discarica.
Per quanto riguarda il punto 2, è bene precisare che la
normativa vigente indica puntualmente il livello di controllo e
monitoraggio di tutte le attività amministrative e
tecnico-operative che devono essere rispettate nelle diverse fasi
di gestione operativa e gestione post-operativa. Queste attività
devono essere riportate puntualmente nel Piano della gestione
operativa per quanto concerne le modalità di accettazione di
rifiuti ammissibili all'impianto, con i relativi controlli
analitici da richiedere ai conferitori e da eseguire come
controanalisi, nonché nel Piano di sorveglianza e controllo, per
quanto concerne gli aspetti di tutela dell'ambiente e dei
lavoratori.
Per la discarica d'Issogne, i piani di cui stiamo parlando,
legati al progetto definitivo delle opere di approntamento della
discarica, sono stati ritenuti anche dall'ARPA adeguati e sono
stati approvati con deliberazione di giunta del 3 ottobre 2014.
Vorrei ricordare ancora che le discariche sono comunque
assoggettate periodicamente al controllo amministrativo -
attraverso la verifica dei contenuti e della relazione annuale, che
deve essere presentata alla Regione, all'ARPA e al Comune
competente per territorio, entro il 28 febbraio di ogni anno - e
alla vigilanza e ispezione da parte del Corpo forestale della Valle
d'Aosta.
Per quanto riguarda l'ultimo punto, anche alla luce di quanto vi
ho appena riferito, è evidente che la realizzazione e la gestione
d'impianti di trattamento, recupero e smaltimento dei rifiuti
speciali, qual è la discarica di inerti, sono attività industriali,
non compresi nei compiti istituzionali degli enti pubblici e
rientranti nell'iniziativa privata.
È vero che la maggior parte delle discariche per rifiuti
speciali inerti presenti nella Regione è a titolarità pubblica, ma
è altrettanto vero che tali discariche sono oggetto di una gestione
semplificata e accettano unicamente rifiuti non soggetti a
caratterizzazione e sono a servizio principalmente di privati che
producono quantitativi limitati di rifiuti inerti, prodotti
esclusivamente nell'ambito del Comune titolare dell'impianto.
Tali discariche, peraltro, essendo riferite alla gestione di
rifiuti speciali, comportano l'applicazione del regime Iva per i
Comuni e le relative attività assimilate ad attività di
impresa.
Peraltro le modalità costruttive e la gestione semplificata
delle discariche a titolarità pubblica presenti in Valle d'Aosta
rappresentano una particolarità rispetto alle discariche di rifiuti
speciali inerti in esercizio in tutte le altre regioni. Queste
discariche sono, invece, realizzate e gestite secondo criteri
costruttivi e organizzativi particolarmente complessi, come appunto
per quella d'Issogne.
Non è possibile per gli enti pubblici assumersi la
responsabilità di un investimento rilevante di una gestione
articolata, così come comporterebbe una discarica gestita secondo
le disposizioni di cui al decreto legislativo n. 36 del 2003.
Questo per dire che la verifica - come rispondevo prima
all'ultima domanda che mi ha posto - di fine febbraio, che viene
comunicata all'Assessorato, soprattutto all'ARPA, e al comune,
indubbiamente consiste in un monitoraggio che il pubblico deve fare
su quest'iniziative e per dire che, a monte, c'è un iter
amministrativo - e soprattutto di documentazione e di allegati
richiesti a monte - per cui io penso che ci siano tutte le
condizioni e la possibilità di poter analizzare, verificare e fare
i controlli dovuti.
A fronte di tutto e a fronte anche delle necessità, io credo che
la parte ambientale e la parte sanitaria siano le più importanti e
fondamentali, in questo caso. Visto il poco tempo a disposizione,
ci fossero altri elementi, altre azioni che non sono state
declinate in particolare, sono a disposizione, sia il sottoscritto
che comunque i competenti uffici.
Presidente -
Per la replica, la parola al collega
Aggravi.
Aggravi (LEGA VDA) -
Grazie, Assessore, per le premesse e
per la successiva risposta ai tre quesiti. Le chiederò gentilmente
poi copia della risposta, soltanto per avere contezza della
premessa, che è sicuramente utile, perché definisce in maniera
chiara il perimetro normativo di riferimento.
Per quanto riguarda il resto, rilevo due aspetti che mi preme
rilevare e che, soprattutto, come giustamente diceva lei nella
parte finale, sono meritevoli di approfondimento. Da una parte, il
discorso del controllo amministrativo, perché sicuramente è una
tipologia di controllo - ma lo dice la definizione - per cui,
trattandosi di questioni pratiche molto sensibili, come quelle dei
rifiuti, è bene che ci siano anche dei controlli più invasivi,
soprattutto tenuto conto, come dicevo, di una realtà un po'
particolare come la nostra, dove spesso e volentieri dobbiamo
occupare dei versanti o comunque delle buche e sappiamo che ci sono
falde, eccetera, che possono avere degli effetti sulla natura
circostante.
Per quanto riguarda la non caratterizzazione e le realtà che
producono i rifiuti, è bene vigilare anche su questo aspetto,
perché ricordo che nella precedente risposta - proprio alla collega
Minelli - diceva che per il trattato dell'Unione europea non si
possono mettere delle limitazioni sulle importazioni di rifiuti,
però sicuramente noi sappiamo quali sono le realtà che producono
certe tipologie di rifiuti. Lei giustamente diceva che sono
specialmente realtà di natura industriale, perché, sia per quanto
riguarda l'investimento, sia per la gestione di questi particolari
rifiuti, sono di carattere prettamente privatistico-industriale ma
per questo è bene vigilarlo, perché le segnalazioni che spesso si
ricevono, da parte dei cittadini, indicano dei camion o comunque
delle realtà non tipicamente di natura locale o comunque
valdostana.
È dunque bene stare attenti a quello che ci portiamo in casa,
perché conosciamo lo stato del nostro ecosistema, ma non sappiamo
che cosa arriva e quello che può comportare sull'ambiente e
sull'intera comunità.
