Classificazione
ARTIGIANATO



Oggetto del Consiglio n. 3257 del 23 gennaio 2008 - Resoconto
OGGETTO N. 3257/XII - Interpellanze: "Concertazione con le
rappresentanze artigiane per la revisione dei criteri organizzativi
dello svolgimento della Fiera di S. Orso".
Interpellanza
Preso atto della Deliberazione della Giunta regionale n. 2807
del 12.10.2007 con cui si definiscono le schede lavorazioni in
vigore dal 1° febbraio 2008, che contiene importanti innovazioni,
in particolare per ciò che riguarda i bassorilievi e altri oggetti
scolpiti, che non possono più avere colorazioni se non nelle
"sculture a tutto tondo, rappresentanti elementi di arte sacra o
riproduzione di soggetti tradizionalmente colorati (galletti,
uccelli,...), purché non scolpiti in composizione";
Constatato che tale decisione contrasta con una tradizione
pluriennale e consolidata per cui i più importanti scultori
valdostani hanno utilizzano pregevoli colorazioni nei loro
bassorilievi;
Sottolineata la necessità che le sopraddette schede
lavorazioni siano definite con un'ampia condivisione, in
particolare con gli artigiani professionisti e con gli altri
artigiani che da più tempo operano nel settore, anche al fine di
ricostruire un clima di serena collaborazione;
Ricordato che nella Foire d'Eté 2007 si era evidenziata una
pericolosa incomprensione tra i funzionari organizzatori e gruppi
di artigiani e che tale situazione potrebbe ripresentarsi nella
prossima Foire de Saint Ours 2008, col rischio di grave danno per
la più prestigiosa iniziativa turistica della nostra
comunità;
i sottoscritti Consiglieri regionali
Interpellano
la Giunta per conoscere se intenda:
1) rinviare al 31 dicembre 2008 l'attuazione delle schede
lavorazioni in allegato alla Deliberazione della Giunta regionale
n. 2807 del 12 ottobre 2007, per consentirne una valutazione più
approfondita insieme alle rappresentanze artigiane;
2) avviare con gli scultori professionisti dell'intaglio e
con tutti gli altri artigiani con più lunga esperienza un confronto
atto a trovare le soluzioni ottimali per la prossima Fiera di
Sant'Orso, in modo da sciogliere le incomprensioni emerse
recentemente;
3) prevedere nuove modalità di gestione della Foire de Saint
Ours e delle altre manifestazioni dell'artigianato tipico di
tradizione, coinvolgendo maggiormente gli artigiani
professionisti.
F.to: Fontana Carmela - Sandri
Interpellanza
Premesso che
- la Giunta regionale su proposta dell'Assessore alle
Attività Produttive e Politiche del Lavoro ha approvato con
deliberazione dell'ottobre scorso i criteri per lo svolgimento
della prossima Fiera di S. Orso;
- le regole predisposte chiedono ai partecipanti di conoscere
la normativa regionale in materia, di dichiarare con riferimento a
quest'ultima le categorie in cui rientrano i loro manufatti, di
compilare schede indicanti i materiali usati, di dichiarare di
essere disponibili a subire controlli presso i loro laboratori, di
obbligarsi a dimostrare le loro capacità, di esporre indicazioni di
vario genere sui banchi, eccetera;
il sottoscritto Consigliere regionale
Interpella
l'Assessore alle Attività Produttive e Politiche del Lavoro
per conoscere:
1) le motivazioni e l'utilità dei vincoli contenuti nel
regolamento innanzi citato;
2) se non ritenga che l'irrigidimento nel settore attuato
dalla L.R. 2/2003 e le successive disposizioni amministrative
rischino di disincentivare e snaturare la principale caratteristica
dell'artigianato: la fantasia e l'interpretazione dei
tempi;
3) se tale regolamento è stato concordato o confrontato con i
rappresentanti del settore;
4) se non ritenga necessaria una profonda revisione della
L.R. 2/2003, con il fine di restituire al settore la libertà
creativa che l'ha caratterizzato nel corso dei secoli.
F.to: Frassy
Presidente
- La parola al Consigliere Frassy.
Frassy (CdL)
- Ritengo che da un po' di tempo a questa
parte non si possano più dare per illustrate le iniziative
ispettive per un motivo molto semplice: essendo i lavori di
quest'aula fruibili anche in via telematica tramite Web, è evidente
che chi ci ascolta, se sente la risposta, non avendo le domande, ha
difficoltà a capirla. Avendo, noi, spesso difficoltà a capire le
risposte, pur avendo a mente le domande perché siamo gli
interpellanti... perciò in maniera forse sintetica è bene ricordare
gli antefatti che ci portano a presentare questa interpellanza.
Sappiamo che la Fiera di S. Orso è un evento importante per la
comunità valdostana, è un evento più che millenario e ultimamente
crea, nel momento in cui viene organizzata, una serie di polemiche
collaterali su quelle che sono norme e regolamenti che spesso sono
necessari, soprattutto da quando la fiera ha assunto certe
dimensioni. Rispetto alle regole che riteniamo siano necessarie,
altrimenti la fiera sarebbe ingestibile, abbiamo delle perplessità
che vanno a monte delle regole amministrative; sono perplessità che
il predecessore dell'attuale Assessore, l'Assessore Ferraris, ben
conosce, perché nascono fin da quando l'aula approvò con la nostra
posizione contraria la legge n. 2/2003, legge che andava a
regolamentare le lavorazioni e le successive definizioni di
prodotti tipici, di lavorazioni tipiche. All'epoca dicemmo che
c'era il rischio di voler burocraticizzare quella che, essendo
un'attività artigianale, difficilmente poteva essere codificata,
soprattutto se, come riteniamo sia, molti di questi artigiani
abbiano una valenza di tipo artistico, diventa difficile ad un
artista imporre delle codifiche.
Allora vorremmo capire quali sono le motivazioni che hanno
portato la sua Giunta e lei, in particolare, a scrivere quanto
contenuto nella deliberazione n. 3008/2007. La "3008" è una
deliberazione che viene assunta annualmente a regolamentazione
della Fiera di S. Orso, ma l'articolo 4 del regolamento lo
riteniamo veramente sorprendente, in quanto si chiede a coloro che
accetteranno l'invito o vorranno partecipare alla fiera, di
dichiarare quali categorie fra quelle dell'articolo 3 della legge
regionale n. 2/2003 intendono esporre, e fin qua con un po' di
fatica e di buona volontà e con l'ausilio di qualcuno che riesce a
interpretare le norme, penso che ci si possa arrivare facilmente,
ma nel caso che la produzione sia di oggetti che appartengono a
categorie differenti, bisogna indicare quale sia la categoria
prevalente; di conseguenza bisogna inventariare l'esposizione sul
banco dei vari oggetti, facendo un calcolo statistico e facendo
attenzione a non sbagliarlo per i motivi che vedremo
successivamente. E già questa potrebbe essere una piccola
complicazione, perché crea la necessità di inventariare e di fare
un computo statistico, ma... non basta. Vanno indicati i materiali
utilizzati e le tecniche impiegate, dichiarando che siano quelle
ammissibili, e qui entriamo già in un dettaglio che non è così
facile da definire, tenendo presente che molte volte le tecniche
rientrano in quel segreto che l'artigiano artista vuol tenere
riservate e non divulgare, e poi devono impegnarsi a dichiarare che
espongono solo oggetti che sono esclusivi della loro
produzione.
Continuando la lettura dell'articolo 4, ultimo comma, va
dichiarata la conoscenza della legge regionale n. 2/2003, e qui,
Assessore, è problematico, che non so quanti mille e passa
espositori possano dichiarare di conoscere la legge regionale n.
2/2003, che più di qualche problema interpretativo ha posto ai
Consiglieri all'atto del suo esame, ma soprattutto agli uffici
all'atto della sua applicazione ed interpretazione. Devono
dichiarare di conoscere le deliberazioni di Giunta di attuazione,
non specificando quali siano le deliberazioni regionali di Giunta
di attuazione, e lasciando in capo al malcapitato artigiano
espositore l'onere di andarsi a informare su quali sono le
deliberazioni regionali di attuazione. Devono dichiarare di essere
a conoscenza dei criteri di questa deliberazione, che è l'ultima
deliberazione, e poi ancora devono dare disponibilità di aprire i
propri laboratori a sopralluoghi effettuati dalla struttura
regionale competente e a visite ispettive, e poi ancora devono
impegnarsi e sentirsi obbligati ad effettuare apposite
dimostrazioni di lavorazione atte a verificare la capacità del
produttore stesso... si parte cioè dal presupposto che l'espositore
può essere un simulatore di capacità artigiana; di conseguenza,
deve dimostrare che quell'oggetto lo ha fatto lui. Più che il
regolamento di partecipazione ad una fiera, sembra quasi un
regolamento di Polizia! Allora pensiamo che vada bene regolare, ma
che non si debba esagerare...
Vorremmo capire, alla luce delle premesse che ho fatto in
relazione alla legge regionale n. 2/2003, se questo regolamento è
stato confrontato con i rappresentanti del settore
dell'artigianato, di quanti partecipano attraverso le varie scuole
alla Fiera di S. Orso o se è stata la libera interpretazione data
dagli uffici dell'Amministrazione regionale. Vorremmo capire qual è
l'utilità di queste norme che riteniamo eccessivamente severe e
anche di difficile applicazione e comprensione. Non sappiamo se ci
siano dei precedenti che portino a queste risultanze... se così
fosse, ci piacerebbe esserne informati. Vorremmo capire qual è il
suo pensiero sulla legge n. 2/2003, che l'Assessore Ferraris
sostenne strenuamente, vorremmo capire se non concorda con la
critica che all'epoca esprimemmo, ossia che questa legge
nell'irrigidire in maniera eccessiva un comparto dove la creatività
fa la differenza rispetto alla produzione in serie ed alla
produzione industriale, non vada a limitare la fantasia e
l'interpretazione che l'artigiano e l'artigiano artista ha sempre
messo nell'interpretare il suo tempo. Se andiamo a vedere filmati
della Fiera di S. Orso di 20-30 anni fa, ci rendiamo conto che era
un'altra fiera, o meglio, la fiera dei nostri giorni ha assunto
connotazioni e lavorazioni che allora non esistevano. Riteniamo che
sia un bene che l'artigiano artista interpreti i suoi tempi, perché
il fatto di non saper interpretare i propri tempi vuol dire
marginalizzarsi non solo per le produzioni più artistiche - che
hanno un mercato proprio -, ma per l'oggettistica, che non può non
considerare un mutamento degli usi e dei costumi delle famiglie, in
particolare quelle valdostane, che sono quelle che fanno la
differenza sugli acquisti in fiera. Vorremmo capire se non ritenga,
di conseguenza, necessaria una revisione della normativa della
legge n. 2/2003.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Devo dire che apprezzo le interpellanze,
che permettono di fare chiarezza su un argomento che è di interesse
comune e che si sta già sgonfiando, perché sono in atto una serie
di colloqui e di incontri che fanno capire come sia importante il
dialogo, e massima disponibilità ad andare in questa direzione.
Mi fanno piacere anche le interpellanze presentate così,
Consigliere Frassy, con un tono di confronto, perché ben volentieri
posso dirle non solo la mia opinione, ma anche quello che sta
succedendo. Nella sua prima parte dell'intervento, lei, è stato
molto chiaro: ha detto che è importante stabilire delle regole,
avere delle regole che servono a regolamentare eventi importanti
come la Fiera di S. Orso, che è il nostro biglietto da visita, la
fiera della tradizione valdostana e non una fiera campionaria, e
noi sappiamo quante sono le spinte per dare una partecipazione più
campionaria alla fiera: tutti gli anni ci confrontiamo, al di là
dell'artigianato di tradizione che guida la fiera, con quello che
viene "a latere" della fiera... dalla piadina fino ad altri
prodotti. Se su queste cose siamo d'accordo, siamo d'accordo sul
fatto che le regole devono essere applicate. Il concetto è trovare
delle regole che vadano bene per tutti.
Quando parliamo di artigianato di tradizione e facciamo
riferimento alle leggi esistenti e il primo regolamento è del 1998
e poi la legge è del 2003, facciamo riferimento a 2 tipi di
artigianato: quello d'"antan" e quello evoluto. Limitiamoci adesso
a parlare dell'artigianato di tradizione per poi parlare
dell'artigianato evoluto, che è quello che lei sottolineava come
importante, in quanto momento creativo dell'artista, evoluzione dei
tempi, adeguamento alle diverse tecniche che cambiano e danno delle
possibilità in più agli artisti di esprimersi.
Rispetto all'artigianato di tradizione, abbiamo il dovere di
difendere questo patrimonio storico, che è un patrimonio della
collettività valdostana e abbiamo il dovere di fissare una
fotografia che riconosca in maniera indiscutibile la nostra radice.
È un po' come quando si pianta la vite: si deve trovare la radice
d'origine e poi, da lì, si fanno gli innesti. Possiamo fare tutti
gli innesti che vogliamo e può darsi che il vino che verrà dopo sia
anche più buono, ma la radice che ha dato vita alla storia di
quella pianta, noi, dobbiamo conservarla! Su queste cose abbiamo
trovato 3 regole che mi sento di condividere, anche se capisco poco
di artigianato, sono 3 regole semplici: i materiali (parliamo di
materiali valdostani), i modelli (soggetti agropastorali,
valdostani, ma questo è un ambito molto ampio), le tecniche
(riconosciute come tecniche tipiche usate nella nostra terra). Le
faccio un esempio simpatico: provi a immaginare se ci fosse un
extracomunitario che dopo 10 anni prende la cittadinanza italiana,
la residenza valdostana, chiede di partecipare alla fiera, ne ha
diritto, viene e presenta un pezzo in legno di teak... no, non va
bene, sarebbe un'anomalia! Allora, la prima regola, quella dei
materiali mi sembra una regola sensata. Provi ad immaginare che
l'extracomunitario decida, non potendo utilizzare il teak, di
prendere un pezzo di legno di abete e di venire alla fiera
presentando un bel guerriero con lo scudo... no, il guerriero con
lo scudo non lo puoi fare! Giustamente si deve attenere a un
modello che sia tipico della nostra Regione. Dopodiché provi a
vedere se sempre la stessa persona che si adatta e crea un modello
adeguato agropastorale, magari usa una tecnica di pialla o altre
cose che non hanno niente a che vedere con le tecniche valdostane,
e... non so come si chiamano gli utensili tipici della Valle. Mi
sembra che siano 3 regole elementari, queste, per andare a definire
un prodotto della tradizione storica valdostana. Questo impedisce
forse - dopo che abbiamo definito quello che può stare nei nostri
musei e quindi possiamo definire l'origine del nostro artigianato -
di fare un modello di artigianato evoluto? No. Esiste una categoria
precisa che consente di fare artigianato evoluto.
Andiamo a vedere dove può essere il vero problema, perché un
problema c'è, altrimenti verrei a dirle delle cose in cui non
crede, invece credo che il problema ci sia ed per è questo che
abbiamo aderito a un dialogo con gli scultori, perché c'è un
problema di tipo commerciale. Oggi, è evidente che chi scolpisce,
chi espone, certamente è animato da valori artistici, ma
legittimato anche da interessi di tipo commerciale. Allora una
serie di opere che creano un grande interesse di tipo commerciale,
potrebbero, all'interno della nuova normativa trovare un
contrasto... no, ma la normativa dice che ha messo il mordente,
però il mordente è solo una cosa che rinforza il colore naturale
del legno, quindi non sono i colori, per cui in questo caso
parlando del colore si potrebbe aprire un conflitto. Poi le dirò
anche le soluzioni che ci possono essere, perché non ho alcuna
difficoltà a trovare un equilibrio, purché le regole siano
rispettose di tutte le forme della tradizione: quella storica e
quella evoluta.
Quello che mi sta a cuore è che non si faccia confusione fra la
tradizione evoluta artistica e quella storica, perché sono 2 cose
diverse, anche perché il riferimento all'autocertificazione che
invece è un modello snello, perché uno certifica e non deve fare
altro, purtroppo si genera dal fatto che molte volte, anche in
passate fiere, si sono trovati oggetti non prodotti in Valle, si
sono trovati banchetti che venivano subappaltati, si sono trovate
persone che non erano quelle che erano iscritte, si sono trovati
materiali che non erano materiali valdostani, e - come ha detto
giustamente lei - gestire una fiera e garantire che questa fiera
possa mantenere la sua identità tradizionale richiede un'attenzione
particolare, specialmente quando siamo in presenza di 1.085
espositori.
Cosa diventa importante conciliare? Diventa importante
conciliare la storia con l'evoluzione, questo è il passaggio
difficile su cui forse la legge non è andata fino in fondo, ma...
qual è stato l'equivoco? L'equivoco è semplice. Il percorso delle
modifiche attuali è iniziato nel gennaio 2007, ho qui la lettera
che è stata mandata dal nostro Assessorato nel gennaio 2007; 200
copie di quella bozza sono state mandate ad artisti, associazioni,
e nella lettera si diceva:
"Eventuali osservazioni potranno
essere fatte pervenire presso questa direzione possibilmente in
forma scritta per poterle consultare ed elaborare".
Alcuni
hanno risposto, ho anche degli elenchi di chi ha risposto, fra cui
Thomasset, Santa Maria, Binel, les "Amis du bois", altri non hanno
risposto, il che non vuol dire che immediatamente è stata
applicata. Al contrario, a gennaio è iniziato l'iter, quelli che
hanno risposto sono stati convocati perché erano ritenute utili le
loro osservazioni, ma l'iter è poi andato avanti con una serie di
incontri, riunioni... almeno 15-20 riunioni complessivamente nel
corso del tempo, fino ad arrivare alla riunione sul territorio.
Secondo me non era stato ben percepito quello che voleva dire o che
poteva essere; quali sono i primi elementi negativi su cui possiamo
riflettere? Innanzitutto che essendo sia l'Assessorato che l'IVAT
preposti alla salvaguardia ed alla valorizzazione dell'artigianato
tipico di tradizione, quelli che non sono i modelli della
tradizione storica non possono più essere acquistati da IVAT, e
quanti artisti invece vendono la loro produzione ai negozi IVAT?
Tantissimi! Questi, di colpo, si sono resi conto che se alcuni
modelli non rientravano nell'artigianato di tradizione d'"antan",
non potevano più avere quella valvola di sfogo di vendita
all'IVAT... primo elemento di tensione.
Secondo elemento di tensione, tuttavia tutti superabili, per
quello sono sereno, però dobbiamo essere consapevoli di quello che
facciamo: siccome è la fiera della tradizione valdostana,
conseguentemente i posti vengono assegnati in base a dei criteri, è
chiaro che, a partire dai maestri professionisti a scendere, il
criterio di assegnazione viene dato in funzione di queste regole. È
evidente che se una persona passa dall'artigianato di tradizione a
quello evoluto, declassa in un'altra fascia... cosa succede?
Succede che la sua posizione all'interno dell'Atelier o in Piazza
Chanoux non è più possibile gestirla, perché viene spinto fuori da
quelli che rientrano nella tradizione d'"antan".
Terzo passaggio delicato... credo che possa essere quello
rispetto ad un mercato che esiste e che non si può non riconoscere;
oggi c'è un mercato che apprezza di più i pannelli colorati, la
gente è appassionata di queste cose. Ho parlato con Tecco che fa
gli omini colorati di Cogne in legno e mi ha detto: "guarda, li
faccio, ma quello che è importante è non far prevalere il colore
sulla scultura". Questa è l'opinione di un artista, poi le dirò
anche la mia opinione, ma le potrei citare l'opinione di Barmasse,
e di altri, come pure le opinioni di chi è favorevole, ma bisogna
citarle tutte le opinioni, non solo di chi è contrario, altrimenti
sembra che 50 persone contrarie di fronte a 1.000 professionisti
siano solo quelli che hanno una voce. Noi vogliamo conciliare tutte
le diverse opinioni, non ho la presunzione di trovare una soluzione
sulle spalle di qualcuno. C'è un mercato, dicevo, c'è l'importanza
del vendere, e il fatto di non poter soddisfare il mercato portando
certe opere alla Fiera di S. Orso, cioè non viene vietato ad uno di
avere dei modelli evoluti o di fare certe opere, ma è evidente che
non potrà avere la posizione migliore, né potrà vendere a IVAT...
così come nessuno vieta ad un artigiano di avere più linee di
produzione.
A questo punto, per farla breve, visto che noi teniamo molto
conto di tutte le osservazioni che vengono anche da parte di
minoranze, abbiamo procrastinato l'applicazione di questa legge per
un motivo semplice. Qui non è necessario parlarsi tanto, perché le
cose bisogna farle, quindi non c'è da rinviare per un anno;
l'importante è cogliere le osservazioni, non applicare
immediatamente al 1° febbraio, altrimenti sarebbe diventato
difficile apportare una modifica, ma lasciarsi uno spazio temporale
di 3-4 mesi per riaprire il dibattito e trovare le soluzioni che
stanno già avanzando da sole...
(interruzione del Consigliere Frassy, fuori
microfono)
... io le ho messe insieme, poi le leggo anche le risposte alle
sue domande, ma adesso faccio un discorso generale, sto parlando di
tutte e 2 le interpellanze. Abbiamo spostato al 1° luglio per dare
la possibilità, in questi 3-4 mesi di non applicazione, di trovare
delle soluzioni. In secondo luogo abbiamo fissato - ed è cosa di
ieri - degli incontri con l'IVAT e con le categorie e con quelli
che hanno manifestato l'intenzione di dire qualcosa.
Quali sono le possibili soluzioni che hanno un senso? Prima di
tutto tutelare l'artigianato, quindi non fare confusione fra
l'artigianato storico e l'artigianato che evolve; dobbiamo
riconoscere i modelli di riferimento, perché quelli sono e quelli
restano, da lì in avanti è possibile evolversi. Ambedue sono
artigianato, sono forme diverse, magari fra 100 anni quello che è
oggi un artigianato di evoluzione, sarà artigianato storico, non
posso prevederlo, ma se voglio fare un riferimento a 2 periodi e
devo fare riferimento ad un periodo storico, non posso prendere
quello che viene praticato oggi, ma devo avere un riferimento
storico. Tutte e 2 gli artigianati sono ammessi e riconosciuti, non
è che qui il problema diventa il fiore colorato, ma neppure
possiamo dire che il fiore colorato diventa il centro del nostro
artigianato storico! Il fiore colorato ha diritto di esistere e di
essere venduto anche in Piazza Chanoux, solo non possiamo andare a
dire che il fiore colorato è l'origine del nostro artigianato
storico, sarebbe un falso, e dovrà essere messo nella categoria
opportuna in cui deve essere collocato.
Se noi riconosciamo che ci sono delle categorie, che ci sono
delle regole a tutela dei nostri artigiani, perché se abbiamo messo
il limite dei 500 pezzi, consentiamo di fare 500 pezzi dello stesso
modello, vogliamo farne 10mila, 20mila... li vogliamo vendere nei
supermercati i nostri pezzi? Abbiamo messo la condizione che un
oggetto debba essere riprodotto non più di 500 volte, numerato e
firmato, ma questo per garantire che chi compra queste cose abbia
interesse a comprarle, perché se se le trova prodotte in 10mila
pezzi e le trova anche sull'autogrill dell'autostrada, mi chiedo se
questa è la tutela dell'artigianato storico o se... stiamo
disperdendo un valore? Bisogna andare allora a vedere le schede di
produzione, capire singolarmente gli interventi basati su leggi
semplicissime.
La soluzione sta nel dialogo, ci incontreremo con le
associazioni, risolveremo il loro problema di tipo artistico ed
economico lasciandoli esprimere come meglio credono, perché non
abbiamo da imporre nulla, né dobbiamo bloccare la creatività di un
artista, però neppure la creatività dell'artista deve condizionare
la tradizione storica del nostro artigianato! Le 2 cose devono
essere rispettose una dell'altra, un artista ha diritto di creare,
così come l'artigianato storico ha diritto di essere quello che era
e non di essere mistificato da nessuno. A questo punto troveremo
delle soluzioni - con IVAT le stiamo già individuando - che
permetteranno a tutti di esporre il colore, vendere il colore, di
fare i fiori colorati e vendere anche i fiori colorati, di portare
tutte le produzioni alla Fiera di S. Orso con serenità. Su ogni
cosa ci sarà una categoria individuata ben precisa, d'altronde
esiste anche la categoria dell'equiparato, dove rientra la
ceramica, il vetro, l'oro e le altre cose. È una categoria che
vende alla fiera, che espone, una categoria che non mi sembra
soffra di questa cosa, anzi protesta per essere sempre più presente
alla fiera e con maggiore energia, quindi la fiera va bene.
Mi sono occupato solo delle ultime 2 fiere, ma queste sono state
un successo di pubblico, di presenze e di funzionalità; quindi
ritengo che la fiera è vivissima, funziona, che le regole sono
importanti, e le garantiscono di poter andare avanti. Lo spazio
agli artigiani viene tutelato, gli artigiani non spendono una lira
per la fiera, paga tutto la Regione... è male? Non lo so, potrebbe
essere un argomento di discussione, ma gli artigiani non spendono
una lira e questo fa capire l'impegno che ci mette la Regione a
sostegno degli artigiani e a tutela della loro professionalità.
Pensate addirittura all'onestà intellettuale della Regione, e
difendo la Regione, ma difendo anche l'operato di chi era prima di
me: nelle scuole bottega si insegna tutto, quando ci vengono a
chiedere perché nelle scuole bottega si insegna il colore... ma
questa è una sottolineatura dell'onestà intellettuale della
Regione! Non si fanno le scuole per inculcare qualcosa; una scuola
seria non insegna un periodo storico e un altro lo esclude, ma ha
l'onestà intellettuale di insegnare tutto, dal barocco al colore!
Non si vuole creare alcuna imposizione, né culturale, né
tecnica...
(interruzione del Vicepresidente Tibaldi, fuori
microfono)
... il neoclassico fascista non lo so... allora vi ho convinti?
Mi siedo... basta.
Presidente
- La parola alla Consigliera Fontana
Carmela.
Fontana (PD)
- Prendo atto della risposta dell'Assessore,
ma devo essere sincera, non mi ritengo molto soddisfatta sulla
stessa mozione che abbiamo fatto noi, quindi se non vedremo prese
in considerazione tutte le problematiche da noi evidenziate, ci
riserveremo di tornare con altre iniziative su questo argomento,
vista l'ora tarda.
Presidente
- La parola al Consigliere Frassy.
Frassy (CdL)
- Devo dire che è curioso l'andamento di
questo Consiglio... mi sono sforzato di illustrare per il popolo
del Web le domande dell'interpellanza, sul presupposto che
l'Assessore avesse acquisito le risposte della struttura. La
collega Fontana non ha illustrato l'interpellanza e ha avuto la
risposta, e mi sembra di capire che la risposta che ha dato
l'Assessore alla collega accogliesse le domande poste
nell'interpellanza, ossia se non era intendimento della Giunta
ritardare l'applicazione della deliberazione n. 2807/2007...
nonostante questa risposta che ha recepito le richieste della
collega Fontana, la collega si è dichiarata insoddisfatta... ma
questo è un problema dei colleghi del "PD"!
A noi non ha risposto, perché la deliberazione è un'altra! Lei
dice che mi dà le risposte scritte, ma... come faccio io a
replicare alle risposte scritte che non mi ha letto e che non ho
visto? Il problema è che lei non mi ha detto nulla, perché si è
dimenticato di aver portato in Giunta il 26 ottobre la
deliberazione n. 3008, che è quella della fiera del 2008! La
problematica sollevata dai colleghi del "PD" riguarda la fiera che
si terrà nel 2009 o più in là, perciò... cosa devo dire? Le sue
risposte sono quanto meno originali... sì, sono artistiche! Mi
consenta, Assessore, di fare una reprimenda, suo tramite, agli
uffici: non è vero che non sostengono dei costi gli artigiani...
intanto, la domanda in bollo per partecipare alla fiera e poi c'è
tutta una serie di procedimenti amministrativi che hanno dei costi,
anche se non sono costi finanziari, ma sono costi in termini di
tempo dell'artigiano.
Il problema di fondo è che la Fiera di S. Orso si è tramandata
nei secoli senza bisogno di regolamenti né di giunte che
codificassero tutto e senza l'Amministrazione regionale; non vorrei
che, a forza di imporre regole, la gente venisse presa per
stanchezza! Questa è la preoccupazione... perciò, se ho capito che
da un certo punto di vista lei è il primo ad essere critico
rispetto ad un irrigidimento delle regole, alla fine le regole lei
le porta in Giunta e... vengono approvate e imposte.
Sulla questione del colore, vada a vedere i manifesti che hanno
caratterizzato le tante edizioni e vedrà quanti sono quelli a
colori e quelli non a colori, nella riproduzione di tutta una serie
di oggettistica, nel senso che il colore è una caratteristica della
fiera degli ultimi 15-20 anni. Quando lei mi fa l'esempio di
Mohammed e mi dice che non può fare la scultura in teak, su quello
posso condividere l'impostazione; ma quando mi viene a dire che i
soggetti non possono essere "il guerriero con lo scudo", le faccio
presente che nella tradizione valdostana c'è stato un periodo di
dominazione araba, abbiamo delle torri in giro, perciò rientra
nella tradizione valdostana! Le dico che quando lei va a codificare
l'uso del colore, corre il rischio che il suo successore, sull'onda
della legge n. 2/2003 che ha istituto quell'aberrazione dell'Albo
degli artigiani di tradizione e che devono essere certificati da un
albo - è già questa un'aberrazione - il suo predecessore ha fatto
l'albo, lei ha regolamentato il colore, la prossima deliberazione
andrà a regolamentare il numero minimo o massimo di nodi consentiti
nel pezzo di legno, perché qualcuno scoprirà che nel passato i nodi
non erano né più né meno di tanti! Qualcuno andrà ad ipotizzare che
l'apertura alare delle aquile deve avere una determinata
proporzione e una determinata proporzione...
(interruzione del Presidente della Regione, fuori
microfono)
... bravo, Presidente Caveri. Il Presidente Caveri che ha
esperienza europea, ironizzando, sta dicendo una triste realtà:
quella di un'Europa che dice che i piselli se non hanno certe
misure non sono piselli, che le banane se non hanno certe misure
non sono banane, che i pomodori se non hanno certe colorazioni non
sono pomodori!
Allora, Assessore La Torre, non imitiamo il peggio delle
legislazioni statali, "Omnibus" regionale, PREFIN regionale, o il
peggio delle legislazioni sopranazionali come quelle europee...
difendiamo la nostra tradizione, ma difendiamola come l'hanno
difesa i nostri predecessori! Non andiamo a inventarci quello che
deve essere lasciato alla fantasia degli artisti e degli artigiani,
perché lo snaturamento della Fiera di S. Orso può avvenire in 2
modi: o con la preoccupazione che sta alla base di un regolamento
che riteniamo esagerato o con un eccesso di dirigismo
regolamentare. Sono 2, i rischi... evitiamo di superarne uno per
cascare nell'altro!
Presidente
- La seduta odierna si avvia alla conclusione,
l'appuntamento è per domani mattina alle ore 9.
La seduta è tolta.
---
La seduta termina alle ore 20,21.
