Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula



Oggetto del Consiglio n. 1216 del 3 luglio 2020 - Resoconto
OGGETTO N. 1216/XV - Esame ordini del giorno sul D.L. n. 60:
"Assestamento al bilancio di previsione della Regione autonoma
Valle d'Aosta/Vallée d'Aoste per l'anno 2020 e misure urgenti per
contrastare gli effetti dell'emergenza epidemiologica da COVID-19.
(Approvazione di otto ordini del giorno. Reiezione di due ordini
del giorno. Ritiro di dieci ordini del giorno)
Rini (Presidente) -
Possiamo riprendere i lavori. Dalla
decisione assunta in Conferenza dei Capigruppo verranno discussi
ancora gli ordini del giorno accoglibili oppure quelli che non
hanno trovato già recepimento all'interno del disegno di legge
ritenuti dai proponenti di fondamentale importanza. Ci sarà
esclusivamente l'illustrazione da parte del proponente per la
durata di cinque minuti e poi la votazione del documento stesso.
Ordine del giorno che ha visto l'unione dell'ordine del giorno 20
presentato dalla sottoscritta e dell'ordine del giorno n. 28
presentato dal collega Manfrin.
Dalle ore 18,16 assume la Presidenza il vicepresidente
Distort.
Distort (Presidente) -
La parola alla proponente
presidente Rini.
Rini (PNV-AC-FV) -
Molto brevemente un ordine del giorno
su una tematica che ci sta particolarmente a cuore perché riguarda
l'artigianato tipico di tradizione della nostra Regione così come
tutte quelle sagre, fiere e mercatini che vanno proprio a
valorizzare le nostre tipicità.
Il periodo del
lockdown
ovviamente ha creato un grande
danno anche a queste realtà, pensiamo ai tanti artigiani sul nostro
territorio ma un danno che adesso si protrae in maniera importante.
Abbiamo visto infatti che è stata annullata una delle
manifestazioni più importanti per il nostro artigianato che è la
Foire d'été
ma, ahimè, non è l'unica, ci sono stante altre
iniziative: penso alla
Devétéya
di Cogne, penso ad altre
foires
che si svolgono sul territorio, addirittura quella di
Cogne, per esempio, riguarda la fine del mese di settembre eppure è
già stata annullata.
Noi chiediamo davvero un impegno concreto affinché queste realtà
continuino a vivere, che vengano ripristinate delle manifestazioni
e degli eventi, magari ovviamente seguendo le indicazioni sanitarie
tipiche di questo momento ma che questo settore non venga
mortificato come invece in questo momento ahimè lo è poiché sono
stati annullati tutti gli eventi. Da una parte quindi salvaguardare
il momento anche di esposizione, di vendita dei nostri tanti
artigiani sul territorio ma, dall'altra, grazie proprio a queste
attività, a questi eventi, anche creare un indotto turistico e
quindi creare dei momenti di evento per la nostra Regione.
Lo abbiamo detto, sarà un'estate dedicata alla montagna ma se a
fianco delle bellezze immense, naturali che abbiamo non diamo anche
la possibilità di avere dei momenti come questi di cultura, di
tradizione, secondo noi, è sicuramente una scelta sbagliata.
Peraltro ricordiamo che gli esempi che citiamo spesso, quale,
per esempio, l'Alto Adige o il Trentino, hanno tenuto in piedi e
hanno valorizzato tutta questa serie di attività.
Concludo per lasciare lo spazio anche all'altro proponente, il
collega Manfrin.
Presidente -
Per l'esposizione dell'ordine del giorno
congiunto, la parola al proponente collega Manfrin.
Manfrin (LEGA VDA) -
Credo che il presidente Rini abbia
già riassunto in maniera ottimale lo spirito dell'ordine il giorno
che va nel senso di chiedere un sostegno e soprattutto di fare un
appello a tutte quelle Amministrazioni locali che ad oggi mettono
in dubbio le tante manifestazioni sul territorio che ben conosciamo
che solitamente punteggiano la nostra estate in Valle d'Aosta che
erano già state messe a dura prova dalla circolare Gabrielli, ho
già avuto modo di parlarne ma che ovviamente sono ancorché
ulteriormente minacciate dai protocolli emanati, che evidentemente
pongono degli onerosi costi a carico degli organizzatori oppure
degli adempimenti necessari che purtroppo rendono difficoltoso lo
svolgimento di questi tradizionali incontri. È necessario quindi
dare tutto il sostegno possibile alle Amministrazioni e soprattutto
anche prevedere magari degli aggiornamenti dei protocolli che
permettono un onere minore in carico alle Amministrazioni
locali.
Mi permetto, visto che siamo in argomento, non è ricompreso
all'interno del documento ma è un appello che arriva oggi, abbiamo
parlato di sport, anche le tante associazioni sportive, le
strutture, chiedono che finalmente vengano riaperte le strutture e
che vengano emanati quei protocolli che servono per poter far
ripartire gli sport da contatto. È già stato fatto in diverse parti
d'Italia, la Valle d'Aosta non l'ha ancora fatto, abbiamo
assolutamente urgenza di ripartire, lo chiedono tanti sportivi, lo
chiedono tanti gestori, vi prego aiutiamo e ascoltiamo questo grido
di dolore.
Presidente -
Pongo in votazione l'ordine del giorno. La
votazione è aperta. Stiamo votando gli ordini del giorno congiunti
n. 20 e n. 28. Chiudo la votazione.
Presenti: 30
Votanti: 25
Favorevoli: 25
Astenuti: 5 (Mossa, Nasso, Pulz, Russo e Vesan)
Il Consiglio approva.
Passiamo all'ordine del giorno n. 22. La parola alla proponente
presidente Rini.
Rini (PNV-AC-FV) -
Torniamo in questa delicata giornata a
parlare di Enti locali e delle criticità che stanno vivendo i
nostri Comuni. Crediamo che, vista la criticità anche che
l'emergenza sanitaria da Covid-19 sta comportando o comunque sta
acuendo sicuramente nell'ambito dell'attività ordinaria della
macchina amministrativa degli Enti locali sul territorio, anche
considerati tutti i servizi erogati quotidianamente dagli Enti
locali sul territorio appunto attraverso i suoi uffici la cui
continuità di azione non deve mai venire meno, a maggior ragione in
un periodo delicato come quello che è attuale... abbiamo preso atto
delle tempistiche ancora incerte inerenti all'espletamento e al
relativo completamento delle procedure concorsuali pubbliche
previste per l'assunzione di personale sia a tempo determinato che
a tempo indeterminato e rilevata la necessità di intervenire quanto
prima al fine di garantire la continuità di azione degli uffici
comunali nell'erogazione di servizi, una rapidità di intervento che
è la stessa situazione emergenziale peraltro attuale a richiederlo,
con quest'ordine del giorno si impegna il Governo regionale
innanzitutto ad adottare immediatamente un provvedimento urgente ed
eccezionale che possa permettere la proroga dei contratti di lavoro
in scadenza, anche interinali, in capo agli Enti locali almeno fino
all'espletamento e al relativo completamento delle procedure
concorsuali pubbliche previste considerata la straordinarietà e
l'eccezionalità della situazione emergenziale che anche gli Enti
locali stanno affrontando, forse anche in maniera maggiore,
quotidianamente sul territorio.
Quest'ordine del giorno chiede altresì "
ad autorizzare gli
Enti locali, in forma singola o associata, nelle more ovviamente
dell'espletamento delle procedure concorsuali pubbliche già
richieste, a utilizzare in caso di necessità forme di lavoro
flessibile per sostituire il personale assente o cessato dal
servizio, anche in deroga ai vincoli previsti dalla normativa
vigente, data l'eccezionalità del momento, nonché per garantire
l'erogazione di determinati servizi sul territorio
".
Colleghi, io vi invito davvero a prestare grande attenzione a
quest'ordine del giorno perché la criticità del personale, chiunque
abbia potuto interloquire con i rappresentanti degli Enti locali,
ha potuto prendere atto di quale sia la situazione e di quanto sia
alta la preoccupazione proprio per la situazione occupazionale in
questo momento, tra l'altro, delicato di votazione in base alle
elezioni. Se si nega questa possibilità, si fa davvero un grande
torto agli Enti locali. È una richiesta che proviene direttamente
dalle realtà che abbiamo appena citato e il fatto di non dare una
risposta concreta in questo senso sarebbe davvero un grave
pregiudizio che andiamo a creare ai Comuni stessi.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 32
Favorevoli: 19
Astenuti: 13 (Baccega, Bertin, Bertschy, Chatrian, Daudry,
Favre, Marquis, Marzi, Minelli, Morelli, Nogara, Testolin,
Trione)
Il Consiglio approva.
L'ordine del giorno successivo è il n. 23 della collega Nasso.
Per l'esposizione, la parola alla proponente collega Nasso.
Nasso (M5S) -
Quest'ordine del giorno vuole andare in
un'ottica del rispetto ambientale, che è sempre comunque
trasversale a ogni provvedimento, quindi assodato che è molto
frequente, in particolare in alcuni luoghi, l'abbandono di
mascherine, guanti con un evidente rischio di creare un forte danno
ambientale e anche un problema di igiene e sicurezza sanitaria,
richiamato anche il poco decoro in secondo luogo che tali
atteggiamenti di alcuni cittadini provocano, chiedo sostanzialmente
alla Giunta regionale di dare avvio a una campagna di
sensibilizzazione contro la dispersione di guanti e mascherine al
fine di dare indicazioni sul corretto smaltimento dei suddetti
dispositivi. So bene che qualcosa è già stato fatto anche a livello
nazionale, alcune campagne pubblicitarie, però a livello diciamo
nostro locale, secondo me, un passetto in più si può fare. Ho
scelto la sintesi proprio per agevolare i lavori perché
qualcos'altro ci sarebbe da dire.
Presidente -
Pongo in votazione l'ordine del giorno. La
votazione è aperta. Possiamo chiudere la votazione? La votazione è
chiusa.
Presenti, votanti e favorevoli: 30
Il Consiglio approva all'unanimità.
Passiamo all'ordine del giorno n. 24. Ha chiesto la parola la
proponente collega Nasso.
Nasso (M5S)
- Quest'ordine del giorno che ormai è stato
depositato al 21 giugno è nato da alcune segnalazioni ricevute dal
territorio, è una tematica delicata e, viste queste segnalazioni,
noi vogliamo evidenziare l'importanza delle attività per il
mantenimento e la ricostruzione della relazione tra figli e
genitori a seguito di una relazione di conflitto tra questi.
Sottolineato che ci troviamo già in fase 3 dove esistono in
tutti gli ambiti graduali riprese della normalità e risulta che
alcuni genitori continuano a incontrare propri figli tramite
videochiamate nonostante siano in una situazione di visite protette
sul territorio ovviamente, come ho detto prima, ci teniamo a
sottolineare proprio l'importanza del rapporto tra i componenti di
una famiglia, chiediamo al Consiglio regionale nella figura del suo
Assessore competente di verificare tramite le strutture deputate
che suddetti incontri e visite protette sul territorio siano
regolarmente riprese nella cosiddetta "fase 3".
Questo provvedimento è assolutamente in un'ottica collaborativa
perché sappiamo la difficoltà che si è creata nella ripresa normale
delle attività, c'era una data che però questa data non è stata
prettamente rispettata, sempre tramite alcune segnalazioni, io
spero che adesso sia tutto regolare e devo dire la verità, da
quest'ordine del giorno sono anche passati diversi giorni, forse
quasi dieci, quindi questa era la volontà.
Presidente -
Pongo in votazione l'ordine del giorno. La
votazione è aperta. Possiamo chiudere la votazione? La votazione è
chiusa.
Presenti: 32
Favorevoli: 15
Astenuti: 17 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Morelli, Nogara,
Peinetti, Rini, Testolin, Trione)
Il Consiglio non approva.
Passiamo all'ordine del giorno n. 25. Per l'esposizione la
parola alla proponente collega Russo.
Russo (M5S) -
Torniamo a parlare di Osservatorio
regionale epidemiologico. Nella legge che abbiamo appena approvato
prevediamo sostanzialmente una doppia struttura, una struttura
regionale senza però prevedere personale qualificato che si occupi
della sua gestione e una struttura all'interno del Dipartimento di
prevenzione con compiti di coordinamento delle attività di
sorveglianza epidemica. Noi siamo una Regione che ha solo
un'azienda sanitaria e quindi è necessario che l'osservatorio, che
doveva effettivamente già lavorare in modo rapido dal 2010, debba
essere gestito da personale altamente qualificato sia a livello
regionale per fornire obiettivi e indicazioni coerenti all'Azienda
USL, sia a livello di azienda per la raccolta e il coordinamento
dei dati sanitari raccolti.
Con quest'ordine del giorno chiediamo quindi di prevedere nei
tempi più rapidi possibili alla nomina della durata di almeno un
anno di un epidemiologo di comprovata esperienza nazionale nel
settore che si occupi di definire, con il supporto di un'adeguata
dotazione di personale, gli obiettivi dell'Osservatorio regionale
nei suoi principali ambiti di azione e le indicazioni da fornire
all'azienda.
Sappiamo che l'attuale epidemiologo ha un incarico a termine e
che molti epidemiologi di fama nazionale stanno collaborando in
modo decisamente proficuo con le varie Regioni in questo momento
così delicato nella raccolta dei dati.
Dalle ore 18,34 riassume la Presidenza la presidente
Rini.
Rini (Presidente) -
Questo aspetto non è stato inserito
in legge? Se vuole solo specificare questo, aveva ancora dei
minuti... non è inserito quindi?
Russo (M5S) -
No.
Presidente
- Apro la votazione. Chiudo la votazione.
Presenti: 32
Votanti: 31
Favorevoli: 31
Astenuti: 1 (Pulz)
Il Consiglio approva.
Passiamo all'ordine del giorno n. 30 e do la parola al collega
Vesan per l'illustrazione.
Vesan (M5S) -
Quest'ordine del giorno segue discussioni
fatte in Ufficio di Presidenza, in Capigruppo, proposte in aula,
proposte di una messa in aula e quindi mi rendo conto che sia
piuttosto ripetitivo, però è ancora assolutamente
à la une
perché il problema del Covid non è risolto ed è anche affrontato,
secondo noi, in modo non sufficientemente attento. Il famoso
controllo del territorio mediante l'effettuazione di tamponi che ci
è stato promesso sia dai Commissari che dall'Assessore sarebbe
stato di un ordine di grandezza di 230 al giorno, ha visto
nell'ultima giornata 97 tamponi che hanno riguardato però solamente
55 nuove persone.
Al tempo stesso anche oggi abbiamo trovato un nuovo contagiato,
quindi il problema in realtà in Valle d'Aosta non è risolto, quindi
anche noi possiamo ancora fare un piccolo passo nella direzione
giusta: quello di destinare una parte delle risorse derivanti dai
nostri emolumenti a fronteggiare questa emergenza sanitaria.
Ricordo solo che i medici del reparto Covid hanno destinato una
parte della loro retribuzione, ricordo anche che, per esempio,
l'Associazione maestri di sci, che invece non è a parità di
retribuzione, anzi ha avuto sicuramente un pesante danno dovuto
alla fine anticipata della stagione lavorativa, loro hanno comunque
versato delle quote per quello che riguarda il sostegno
dell'emergenza sanitaria. Spesso su questo argomento sono stato
tacciato di facile propaganda elettorale ma in realtà quello che
sogno da quest'aula è un'azione corale, cioè qualcosa con cui tutti
noi, rappresentanti della politica valdostana, ci presentiamo con
un segno tangibile nei confronti della collettività e quindi
chiediamo che in un eventuale successivo provvedimento legislativo,
volto a fronteggiare l'emergenza, qualora ci sarà l'opportunità in
quest'aula di affrontarne ancora sperando che non ve ne sia invece
la necessità... confidiamo che si possa prevedere una significativa
riduzione delle indennità di cariche di funzione, nonché della
diaria dei Consiglieri regionali quale aiuto concreto e quale
importante segnale dell'attenzione da parte della classe politica
valdostana nel suo complesso, cioè di tutti noi insieme perché il
segnale di volontariato, cioè qualcuno che eroga una parte della
propria retribuzione in assoluto anonimato e anche con quantitativi
economici significativi nei confronti di un singolo caso, è molto
diverso da un segnale collettivo da parte nostra e che va nella
direzione dell'intera collettività valdostana.
Faccio solo un altro esempio dall'altra parte del mondo, la
Nuova Zelanda ha avuto in totale 1530 casi di Covid, ha avuto 22
decessi per il Covid. L'intero Governo della Nuova Zelanda si è
ridotto gli emolumenti del 25 percento.
È un numero significativo ma che, secondo me, per la sola durata
dell'emergenza, quest'Aula potrebbe prendere in considerazione di
valutare.
Presidente -
Posso mettere in votazione l'ordine del
giorno? La votazione è aperta. Chiudo la votazione.
Presenti: 24
Votanti: 12
Favorevoli: 12
Astenuti: 12 (Baccega, Barocco, Distort, Farcoz, Favre, Lavevaz,
Marquis, Marzi, Nogara, Peinetti, Spelgatti e Trione)
Il Consiglio non approva.
Passiamo all'ordine del giorno n. 34. Chi intende illustrarlo?
La parola al collega Restano.
Restano (VDA ENSEMBLE) -
Parliamo di protocolli per la
somministrazione di alimenti e per la vendita di prossimità. Visto
l'andamento relativo alla pandemia e considerato che il settore
turistico della somministrazione alimenti e bevande sono il cardine
dell'economia valdostana e che siamo oramai in piena fase 3 e in
estate, sarebbe opportuno, a nostro modo di vedere, adeguare i
protocolli.
Altre Regioni, come ho avuto già modo di dire durante questo
Consiglio, lo stanno facendo, sono intervenute in maniera diversa,
noi chiediamo, se possibile, di procedere in tal senso anche con il
coinvolgimento delle associazioni di categoria e - perché no? -
anche delle pro loco, che in questo momento sono al palo e in
estrema difficoltà. Chiediamo quindi di avviare subito i lavori di
aggiornamento di queste procedure.
Presidente
- Metto in votazione. La votazione è aperta.
Chiudo la votazione.
Presenti, votanti e favorevoli: 32
Il Consiglio approva all'unanimità.
Ordine del giorno n. 41. La parola al collega Marzi.
Marzi (SA) -
È assolutamente innegabile che l'emergenza
Covid abbia avuto un impatto assolutamente destabilizzante su tutti
gli ambiti della vita sociale, sanitaria, lavorativa e privata
valdostana e che, in un momento così delicato per la Valle d'Aosta
e la sua sanità pubblica, sia a livello di presidio ospedaliero che
di medicina territoriale, sia necessario comunque avere una visione
strategica e di rilancio nonostante l'attuale situazione sia
politica che amministrativa.
Dato il fatto che la situazione che stiamo vivendo è stata
accompagnata da una serie di decisioni che sono state prese sia a
livello nazionale che regionale per tutelare in primo luogo la
salute di tutti e che ciò ha evidenziato la rilevanza che alcuni
ambiti, quale quello sanitario e delle professionalità che
gestiscono l'emergenza/urgenza sanitaria sia ad esso connesso è
fondamentale, bisogna prendere atto che alcune situazioni
specifiche nell'ambito sanitario connesse ad alcune figure
professionali quali gli OTS e gli OTSE, che insieme al personale
medico, infermieristico e OSS hanno portato sulle proprie spalle
buona parte del peso operativo sanitario dell'emergenza sanitaria
stessa da Covid-19, con questo ordine del giorno si vuole impegnare
il Governo a farsi parte attiva con il soggetto attuatore, quindi
l'ASL, affinché riveda al più presto i percorsi professionali con
le connesse progressioni di posizione degli operatori tecnici
specializzati OTS dell'emergenza/urgenza sanitaria tenendo conto
che tutti gli ambiti nei quali esse si esplicano, dal soccorso
esterno a quello di centrale operativa fino a quello di formatore,
vengano riconosciute come assolute peculiarità che esse sviluppano
all'interno del comparto dell'emergenza/urgenza valdostana assieme
al personale sanitario così come chiaramente esplicitato dalla
legge regionale n. 4/2008.
Codesto ordine del giorno volutamente è stato inserito come
ordine del giorno proprio perché ha una visione prospettica e non
voleva assolutamente impattare su scelte amministrative quale
quelle che sono state fatte con il disegno di legge n. 60 che è
appena stato votato.
Presidente -
Poniamo in votazione. La votazione è aperta.
La votazione è chiusa.
Presenti, votanti e favorevoli: 32
Il Consiglio approva all'unanimità.
Passiamo ora all'esame dell'ordine del giorno n. 45. Il collega
Restano non lo vedo in aula. Se siete d'accordo, facciamo prima
l'ordine del giorno n. 46 del gruppo Alliance. Chi intende
illustrarlo? La parola alla collega Morelli.
Morelli (AV) -
La gravità dell'epidemia causata dal
Coronavirus ha reso necessario dedicare tutta l'attenzione alla
cura di questa patologia che ha colpito in modo particolarmente
intenso e improvviso facendo inevitabilmente calare l'attenzione
rispetto ad affezioni che meritano invece tutta l'attenzione
possibile. Quest'ordine del giorno vuole rappresentare, in maniera
anche simbolica, l'esigenza di un recupero della corretta
considerazione per tutte le patologie, e qui ci si riferisce in
particolare a una patologia che colpisce tante donne: quella del
tumore al seno metastatico.
L'ordine del giorno trae spunto da un'iniziativa analoga della
Regione Liguria, che recentemente, come prima Regione a livello
italiano, ha istituito per il 13 ottobre la Giornata di
sensibilizzazione sul tumore al seno metastatico che è già
ufficialmente riconosciuta negli USA. Tenuto conto di tutto il
lavoro di prevenzione, di lotta al cancro portato avanti negli anni
anche nella nostra regione e considerato l'impegno costante delle
diverse associazioni che sul territorio si occupano del supporto
alle pazienti affette da tumore al seno e delle loro famiglie,
chiediamo l'impegno a procedere con un'iniziativa analoga a quella
approvata dalla Regione Liguria.
Presidente -
Metto in votazione. La votazione è aperta.
La votazione è chiusa.
Presenti, votanti e favorevoli: 33
Il Consiglio approva all'unanimità.
Ordine del giorno n. 45. La parola al collega Restano.
Restano (VDA ENSEMBLE) -
Chiedo scusa per la mia assenza.
Parliamo della riapertura dei consultori sanitari e dei distretti
territoriali sul territorio regionale. È notizia di alcuni giorni
fa della graduale riapertura dei consultori, noi ci permettiamo di
porre comunque all'attenzione del Consiglio quest'ordine del giorno
perché oramai siamo nella fase 3, sappiamo tutti che il pericolo di
assembramento rispetto all'Ospedale e all'interno dei consultori è
minore, quindi permetterebbe di alleggerire il lavoro degli
ospedali, visto che la temperatura corporea in presenza di adeguate
misure di prevenzione non fornisce garanzie ulteriori rispetto alle
misure anzidette, il personale in sede dei consultori potrebbe
prendere atto delle autodichiarazioni degli utenti, così come
peraltro avviene in ambulatori privati presso i quali mi sono
recato personalmente per verificare.
Noi riteniamo che sia importantissimo dare piena operatività ai
consultori, sappiamo che lunedì apriranno Verrès e Variney grazie
alla collaborazione dei volontari, però sappiamo anche che
purtroppo ad oggi non sarà ancora organizzato il servizio dei
prelievi, non ci saranno i fisioterapisti, le sollecitazioni da
parte della popolazione sono notevoli.
La nostra preoccupazione quindi è quella di dare piena
operatività a questi presidi del territorio anche per permettere di
riprendere le visite specialistiche da parte dei medici
ospedalieri.
Vi sollecitiamo quindi a votare quest'ordine del giorno ma
soprattutto sollecitiamo l'Assessore a cercare di adoperarsi per
farli rendere al più presto operativi al 100 percento.
Sappiamo di raccolte firme, sappiamo che altre raccolte sono in
itinere, noi vorremmo evitare tutto questo e rivedere gli utenti,
soprattutto quelli più deboli, anziani e bambini poter usufruire
dei servizi sul territorio.
Presidente -
Posso mettere in votazione? La votazione è
aperta. La votazione è chiusa.
Presenti, votanti e favorevoli: 34
Il Consiglio approva all'unanimità.
Con questa votazione abbiamo terminato i nostri lavori., Io,
colleghi, visto che verosimilmente questa sarà l'ultima seduta di
questa travagliata legislatura, vorrei dirvi che è stato un onore
presiedere quest'Assemblea nonostante le tante difficoltà che
abbiamo vissuto in questi due anni. Vorrei ringraziare di cuore
tutti voi colleghi, i colleghi dell'Ufficio di Presidenza con i
quali la collaborazione è sempre stata particolarmente
proficua.
Un ringraziamento di cuore va a tutti i dipendenti del Consiglio
regionale - e vorrei farlo davvero uno ad uno nominandoli -, siete
stati veramente dei collaboratori preziosi per tutti noi, ci avete
aiutato in questi anni così travagliati. Davvero grazie di cuore e
speriamo che vengano davvero dei giorni più tranquilli, più sereni
dove il dibattito torni davvero a essere il fulcro di questa
importante aula.
Vorrei concludere, colleghi, questa legislatura osservando un
minuto di silenzio per le tante vittime che ci sono state su tutto
il territorio con un pensiero ancora più forte, ancora più
particolare, per le vittime che ha pianto la nostra Regione.
(un minuto di silenzio)
Con questo punto si chiude questa legislatura. Auguro davvero
buone cose a tutti.
---
La sessione straordinaria termina alle ore 18:54.
