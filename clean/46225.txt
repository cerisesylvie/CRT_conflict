Classificazione
ASSISTENZA SANITARIA E OSPEDALIERA



Oggetto del Consiglio n. 2685 del 25 luglio 2023 - Resoconto
OGGETTO N. 2685/XVI - Interpellanza: "Valutazioni in ordine
al servizio di esternalizzazione dei servizi di Pronto Soccorso
ortopedico e traumatologico e dei servizi radiologici d'urgenza
dell'Ospedale Parini".
Bertin (Presidente) -
Punto n. 63. Illustra il
consigliere Manfrin.
Manfrin (LEGA VDA) -
Questo argomento era già stato
trattato in quest'aula in un'iniziativa dedicata, che era tesa a
verificare i costi che l'esternalizzazione della sanità scaricava
sulla nostra Regione.
Già allora, come avevamo potuto approfondire, si evidenziavano
costi al di fuori di qualsiasi logica, ed è per questo che il 30
maggio scorso abbiamo appreso con preoccupazione il fatto che sia
andata deserta la gara per l'esternalizzazione dei servizi di
Pronto Soccorso ortopedico traumatologico di bassa e media
intensità e i servizi radiologici d'urgenza dell'Ospedale Parini di
Aosta. Quello che però lascia particolarmente basiti è la volontà,
da parte della USL della Valle d'Aosta, di voler pubblicare un
nuovo bando andando ad aumentare la base d'asta che passa da 1,6
agli attuali 2,8 milioni di euro.
Questa gara d'appalto dovrebbe prevedere la fornitura di
infermieri, medici specialisti in ortopedia e traumatologia,
medicina d'urgenza, radiologia d'urgenza, RX tradizionali, TAC ed
ecografia, ed un tecnico sanitario di radiologia medica. La gara si
riferisce al periodo di dodici mesi, tempo che sarebbe strettamente
necessario all'Azienda USL ad avviare o completare le procedure
selettive per il reclutamento del personale da impiegare per
l'assolvimento delle funzioni esternalizzate.
Non si può fare a meno di chiedersi se l'eventuale
esternalizzazione del servizio potrebbe costare meno all'Azienda
USL della Valle d'Aosta rispetto all'assunzione di personale e
all'utilizzo dei cosiddetti gettonisti.
Ecco perché con questa interpellanza, Assessore, le chiediamo a
quanto ammonti la differenza di costi dell'esternalizzazione dei
servizi sanitari alle cooperative rispetto al personale impiegato
direttamente dalla USL, con specifico riferimento al bando oggetto
della presente interpellanza e se vi sia l'intenzione di utilizzare
i summenzionati fondi per migliorare l'attrattività sanitaria
invece di esternalizzare i servizi.
Presidente -
Risponde l'assessore Marzi.
Marzi (SA) -
L'Azienda USL per continuare a garantire
l'erogazione dei servizi di Pronto Soccorso ortopedico,
admission room
,
stroke unit
e radiologia d'urgenza ha
dovuto fare ricorso all'esternalizzazione, non disponendo ad oggi
di candidature per la libera professione aziendale da parte del
personale che opera presso i Dipartimenti di emergenza.
Questo, nonostante le deroghe introdotte citate dalla sua
iniziativa consentano, di fatto, di remunerare la libera
professione aziendale nei settori di emergenza-urgenza con importi
maggiori sia per i medici che per gli infermieri.
Il servizio di gestione infermieristica presso il Pronto
Soccorso a bassa e media intensità ortopedica,
admission
room
e
stroke unit
è stato aggiudicato con determina 660
di inizio luglio 2023 e avviato in somma urgenza il 16 luglio
2023.
La gara di esternalizzazione dei servizi medici è stata
nuovamente bandita con deliberazione del Direttore generale del 23
giugno 2023.
È utile precisare che il servizio affidato comprende anche però,
sempre per un'analisi dei costi, la reperibilità notturna, la
formazione, le divise, i costi per la trasferta, le assicurazioni,
i costi generali necessari per erogare il servizio.
Il servizio infatti sarà sottoposto a continua valutazione e
seguito di monitoraggio dal direttore di esecuzione che è nominato
per ogni singolo lotto.
È da evidenziare che l'Azienda USL ha affidato i servizi - e
questo è fondamentale da comprendere, quindi lo ribadiamo - secondo
criteri non solo legati al prezzo, ma soprattutto alla qualità: 70
punti infatti su 100 vanno alla qualità e 30 sono legati solo al
prezzo.
Si accerterà, come già fatto per i servizi infermieristici
avviati, che le caratteristiche di professionalità del personale
offerto siano le medesime previste per i dipendenti del servizio
sanitario nazionale e si verificherà che l'operatore economico
rispetti le disposizioni in materia di organizzazione dell'orario
di lavoro.
Riguardo al costo del personale impiegato direttamente
dall'Azienda USL attraverso contratto di lavoro dipendente, con
specifico riferimento ai servizi di cui al bando di gara, l'Azienda
ha fornito i costi teorici mensili lordi distinti per profilo
professionale: servizio medico di radiologia urgenza circa 26 mila
euro; servizio gestione tecnica di radiologia d'urgenza circa 7.800
euro; servizio infermieristico di Pronto Soccorso ortopedico e
stroke unit
circa 116 mila euro; servizio medico di Pronto
Soccorso ortopedico circa 56.300 euro.
Si evince, in ogni caso, come non risulti possibile una
comparazione diretta tra i dati riferiti ai costi
dell'esternalizzazione e i dati relativi ai costi del personale
interno all'Azienda.
I primi, infatti, comprendono non solo i costi del personale, ma
anche tutti gli oneri organizzativi ed accessori per la gestione
dei servizi.
Si tratta quindi di costi di natura completamente diversa, non
comparabili fra loro.
Sulla base di quanto illustrato, non vi sono pertanto al momento
le condizioni per poter riscontrare una disponibilità da parte del
personale interno all'Azienda per garantire l'erogazione dei
servizi sopra descritti.
Ribadiamo quindi che solo grazie all'esternalizzazione - ahimè,
qualcuno è stato ancora più forte, maledicendo il fatto che bisogna
arrivare a questi livelli per garantire questi servizi - siamo oggi
in grado di poter garantire agli assistiti le prestazioni
d'urgenza.
Presidente -
Replica il consigliere Manfrin.
Manfrin (LEGA VDA) -
Grazie, Assessore, per la sua
risposta.
Le dirò innanzitutto che il criterio della qualità per il 70%
non mi tranquillizza perché lei sa bene che noi ci siamo trovati a
discutere della gestione e della cifra rispetto alla qualità e al
prezzo degli appalti in un'altra situazione che era il Bando
anziani del Comune di Aosta, dove il 90% del punteggio veniva
assegnato all'offerta tecnica, quindi alla qualità del servizio, e
solo il 10% era assegnato al prezzo.
Lei ricorda com'è andata, vero Assessore, dove tutte le aziende
hanno preso 90 punti e si sia andati a giocare sul 10% del prezzo:
questo è quello che è accaduto perché ovviamente siamo su dei
sistemi di affidamento che variano un po' nel loro giudizio
rispetto alla qualità. Rispetto a questo, noi abbiamo già avuto
modo di confrontarci. Rispetto alla non comparabilità mi dispiace
che lei non abbia potuto fornire i dati e io spero che si possa,
però rimane un fatto: lei dice che verrà verificata la qualità del
servizio e rispetto alla qualità lei mette "Il criterio della gara
d'appalto" e poi mette "Il rispetto dei contratti".
Questo sicuramente può aiutare ma - come le ho detto - sulla
parte dell'appalto probabilmente non è un criterio stringente. Sul
rispetto dei contratti di lavoro penso che sia minimo; rispetto
alla qualità invece del personale che viene assunto, lei saprà
Assessore che cosa è accaduto in diverse parti d'Italia con medici
che hanno 70-80 anni che vengono assunti dalle cooperative perché
hanno soltanto la qualifica del medico e fanno dodici ore di
servizio perché così guadagnano di più; con personale che viene
messo a fare il Pronto Soccorso ma non ha la specializzazione della
medicina d'urgenza, quindi si trova ad avere a che fare con delle
procedure di cui non è a conoscenza. Questo non è che ci può
tranquillizzare: sinceramente l'utilizzo delle cooperative ci suona
un po' minaccioso.
Noi su questo continueremo ovviamente a tenere alta
l'attenzione. La ringraziamo per i dati che ha fornito, ma devo
dire che non ho compreso quei 26 mila, 100 mila e 56 mila a che
cosa si riferivano nello specifico per quanto riguarda il servizio,
ma glielo chiederò in separata sede in maniera da poter avere una
certa completezza di risposta.
