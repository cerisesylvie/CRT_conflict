Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE



Oggetto del Consiglio n. 2901 del 3 aprile 2013 - Resoconto
OGGETTO N. 2901/XIII - Discussione generale congiunta delle
Relazioni della Sezione di controllo della Corte dei Conti, del
D.L. n. 221 (Approvazione del rendiconto generale della Regione per
l'esercizio finanziario 2012) e del D.L. n. 222 (Assestamento del
bilancio di previsione per l'anno finanziario 2013, modifiche a
disposizioni legislative e variazioni al bilancio di previsione per
il triennio 2013/2015).
Agostino (UV)
- Rapporteur le Président: Relazione su
"L'IRPEF "compartecipata" dalla Regione Valle d'Aosta:
accertamento, riscossione e devoluzione al bilancio regionale
deliberata dalla Sezione di controllo della Corte dei Conti;
Relazione su "La gestione del Servizio sanitario della Regione
Valle d'Aosta/Vallée d'Aoste. Periodo 2007/2011", deliberata dalla
Sezione di controllo della Corte dei Conti il 6-7 febbraio 2013;
Relazione su "L'utilizzo dei fondi strutturali (programmazione
2007/2013) per la conservazione e la valorizzazione dei beni
culturali in Valle d'Aosta", deliberata dalla Sezione di controllo
della Corte dei Conti; Relazione su "Le relazioni finanziarie tra
la Regione e gli Enti locali", deliberata dalla Sezione di
controllo della Corte dei Conti; Relazione sul rendiconto generale
della Regione per l'esercizio finanziario 2012, deliberata dalla
Sezione di controllo della Corte dei Conti.
Rapporteur le Conseiller Lattanzi: Projet de loi n° 221 présenté
par le Gouvernement régional en date du 22 février 2013,
"Approvazione del rendiconto generale della Regione per l'esercizio
finanziario 2012"; Projet de loi n° 222, présenté par le
Gouvernement régional en date du 4 mars 2013, "Assestamento del
bilancio di previsione per l'anno finanziario 2013, modifica a
disposizioni legislative e variazione al bilancio di previsione per
il triennio 2013-2015".
Presidente -
Colleghi, il decreto legislativo n. 179 del
2010, che ha istituito la Sezione di controllo della Corte dei
Conti per la Regione Valle d'Aosta prevede, fra l'altro, che la
Sezione regionale eserciti il controllo sugli atti e le attività
delle Amministrazioni dello Stato aventi sede nella regione, il
controllo sulla gestione dell'Amministrazione regionale, degli Enti
locali, dei loro rispettivi Enti strumentali, ai fini del referto
al Consiglio regionale, e che tale controllo si svolga sulla base
dei programmi annuali. Con propria deliberazione in data 5 marzo
2012, n. 3, la Sezione regionale di controllo della Corte dei Conti
ha approvato il programma relativo alle attività di controllo per
l'anno 2012, che è stato trasmesso alla Presidenza del Consiglio
con nota in data 16 maggio 2012. In attuazione di tale programma,
la Sezione della Corte dei Conti ha elaborato le relazioni ed i
relativi documenti di sintesi concernenti l'IRPEF "compartecipata"
dalla Regione Valle d'Aosta, accertamento, riscossione e
devoluzione al bilancio regionale, la gestione del Servizio
sanitario della Regione Valle d'Aosta (periodo 2007-2011),
l'utilizzo dei fondi strutturali per la conservazione e la
valorizzazione dei beni culturali in Valle d'Aosta e le relazioni
tra la Regione e gli Enti locali.
Il programma per le attività dell'anno 2013, approvato dalla
Sezione regionale di controllo della Corte dei Conti, che è stato
trasmesso alla Presidenza del Consiglio con nota in data 5 marzo
2013, protocollo n. 130, prevede tra l'altro l'elaborazione di una
relazione al Consiglio regionale contenente l'analisi delle
risultanze esposte nel rendiconto della Regione per l'esercizio
finanziario 2012. La Sezione regionale di controllo della Corte dei
Conti, con nota in data 25 marzo 2013, protocollo n. 161, ha
trasmesso alla Presidenza del Consiglio regionale la relazione sul
rendiconto generale della Regione per l'esercizio finanziario 2012
e un documento di sintesi, dando atto che con tale relazione la
Sezione riferisce al Consiglio regionale sull'esito del controllo
eseguito, ai sensi e per gli effetti dell'articolo 1, comma 2, del
decreto legislativo n. 179 del 2010. Le relazioni sono state
trasmesse all'attenzione delle Commissioni consiliari e sono oggi
sottoposte all'esame del Consiglio regionale, affinché lo stesso ne
prenda atto.
Chiedo ora al relatore se vuole procedere all'esposizione della
relazione. La parola al collega Lattanzi.
Lattanzi (PdL)
- Grazie Presidente.
Il rendiconto generale della Regione autonoma Valle d'Aosta per
l'esercizio finanziario 2012 e il conseguente assestamento di
bilancio di previsione per il 2013, le modifiche a disposizioni
legislative e le variazioni di bilancio al previsionale 2013-2015,
che ci apprestiamo ad approvare, tengono conto di alcune
ineludibili condizioni generali che ne hanno fortemente
condizionato la formulazione. Le disposizioni declinate dai
provvedimenti finanziari statali, decreto legge 6 dicembre 2011 n.
201, cosiddetto "salva-Italia" e il decreto n. 95/2012, più noto
come
"spending review"
. Certamente significativo altresì
l'impatto della crisi economica e finanziaria che ha attraversato
ed attraversa l'intero quadro economico europeo e in particolare
quello italiano, che non ha risparmiato la Valle d'Aosta. In questo
contesto è utile rimarcare il posizionamento della finanza
regionale e dell'andamento economico regionale relativo al contesto
più ampio.
Significativo è il giudizio della Corte dei Conti, che - come
diceva la Presidente Rini - nell'inquadrare la valutazione
dell'impatto dell'Amministrazione regionale sui processi economici
in atto, sostiene, a pagina 24 del documento di sintesi allegata
alla sua relazione al Consiglio regionale sul rendiconto generale
della Regione Autonoma Valle d'Aosta-Vallée d'Aoste, per
l'esercizio finanziario 2012...al Capitolo I, il bilancio regionale
nell'economia della Regione cita:
"In Valle d'Aosta i settori
economici di maggior peso sono quelli dei servizi e delle
costruzioni. Il livello di sviluppo dei consumi pro capite è al
primo posto in Italia, per il tasso di occupazione e la
produttività dell'economia, nella graduatoria dei valori PIL pro
capite delle regioni italiane relativi al 2011 la Valle d'Aosta
occupa la prima posizione, registrando un valore del 38 percento
superiore alla media nazionale; inoltre, pur in un contesto
economico segnato ormai da un quinquennio da una grave crisi, la
Regione ha conseguito la miglior variazione percentuale rispetto al
2010. Anche in rapporto ai valori medi del PIL pro capite
registrati nei Paesi dell'Unione Europea, misurati in parità del
potere d'acquisto PPA, la Valle d'Aosta mostra risultati di
assoluto rilievo, in linea con quelli delle economie maggiormente
sviluppate. Il mercato del lavoro, se pur condizionato anch'esso
dal generale sfavorevole andamento dell'economia, ha segnato un
trend soddisfacente nel confronto con le altre regioni".
Sempre la Corte dei Conti dice:
"Il livello di maggior
benessere della Regione Valle d'Aosta rispetto al resto del Paese,
che si riscontra in dati relativi al PIL e al mercato del lavoro,
si manifesta anche nei dati relativi alle entrate tributarie e ai
valori pro capite degli impegni della spesa, risultanti dal
rendiconto della Regione. La Regione è quindi caratterizzata da
livelli relativamente elevati di benessere, ma ovviamente risente
della crisi in atto e delle esigenze della finanza pubblica
nazionale, che hanno ridimensionato sia la spesa pubblica a
sostegno dell'apparato produttivo, sia quello per gli
investimenti"
. Questo cita la Corte dei Conti. In questo
contesto sono più comprensibili, quindi, al di là delle diverse
opinioni politiche, le scelte concrete che questa Amministrazione
ha determinato con i diversi provvedimenti di assestamento nel
corso del 2012, le relative scelte finanziarie per il rendiconto
generale 2012 e l'assestamento 2013 approvati dalla II
Commissione.
Nel dettaglio, le entrate: complessivamente la previsione
definitiva delle entrate del rendiconto generale del 2012 ammontava
a 1 miliardo 532 milioni al netto delle partite di giro. Esse
superano la previsione iniziale di quasi 4 punti percentuali, più
62 milioni, essenzialmente per effetto dell'applicazione
dell'avanzo di amministrazione dell'anno precedente, il 2011. Le
entrate accertate ammontano a 1 miliardo 374 milioni di euro e
differiscono in negativo del 6,71 percento rispetto alla previsione
definitiva al netto dell'avanzo di amministrazione 2011. Le stesse
entrate, confrontate con l'esercizio 2011, sono in aumento di 31,5
milioni di euro, più 2,35 percento. Tale aumento si registra sia
nel Titolo I, relativo ai tributi propri e gettito di tributi
erariali, più 2,24 percento, sia nel Titolo III, relativo alle
entrate extra-tributarie, più 18,77 percento.
Le spese: la previsione di spesa definitiva alla chiusura
dell'esercizio finanziario 2012 è pari a 1 miliardo 674 milioni e
rispetto alle previsioni iniziali è aumentata di circa 67 milioni
di euro, pari al 4,21 percento, anche per effetto dell'applicazione
dell'avanzo di amministrazione dell'anno 2011. Escludendo le
contabilità speciali, le partite di giro, le previsioni definitive
ammontano a 1 miliardo 531 milioni e gli impegni pari a 1 miliardo
409 milioni, corrispondono quindi al 92 percento degli stanziamenti
definitivi. Se si esclude il calcolo del contributo dovuto allo
Stato, accantonato e trattenuto dalle partecipazioni, gli impegni
statali sono pari a 1.316 milioni dei quali 995 sono stati pagati
entro l'anno. La capacità di spesa calcolata tra pagamenti e gli
impegni è stata del 75,60 percento; le spese correnti sono pari a
1.006 milioni virgola 16, di euro, pari al 79,18 percento rispetto
alla spesa di investimento che ammonta a 264,56 milioni di euro,
evidenziando un incremento dell'incidenza delle spese correnti dal
71,74 percento del 2011 e 67,34 percento del 2010. Questo
naturalmente per effetto del ridimensionamento del volume generale
e del mantenimento delle spese incomprimibili che, come vedremo
dopo, ci sono. Questo peggioramento quindi è stato determinato
dalla necessità di ridurre la spesa repentinamente; è noto infatti
a tutti quanto la spesa corrente abbia caratteristiche di rigidità
e quindi non possa essere ridotta nel brevissimo termine.
Analisi delle spese di funzionamento per obiettivo (analizziamo
bene la spesa complessiva, impegnata nell'anno 2012, considerando
solo la Parte I del bilancio, spese per le attività della Regione):
è stata, al netto dell'accantonamento per il contributo dello
Stato, pari a 93 milioni e 45, quale concorso della Regione al
riequilibrio della finanza pubblica, di 1 miliardo 316 milioni di
euro, inferiore, dicevo, la spesa complessiva di 233 milioni di
euro rispetto alla spesa impegnata per la Parte I nel 2011. Di
seguito si propone l'analisi dell'incidenza della spesa sul totale
del bilancio, ovvero la ripartizione degli impegni 2012 tra
funzioni e obiettivo. Interessante scoprire, riconfermare come la
funzione "sanità" sia pari al 21,1 percento, pari a 298 milioni di
euro; il 18 percento, pari a 253, vanno alla funzione "finanza
locale"; il 17,7 percento, pari a 249 milioni, alla funzione
"personale"; il 12 percento, pari a 169 milioni, alla funzione
"oneri non ripartibili" di cui appunto 93 milioni e 45 per il
contributo allo Stato. Il 93,3 percento, pari a 131 milioni, va
alla funzione dello "sviluppo economico regionale"; il 3,7
percento, pari a 52 milioni, alla funzione "governo del
territorio"; il 3,5 percento, pari a 49,5 milioni, alla funzione
"politiche sociali"; il 3,3 percento, pari a 47,2 milioni, va alla
funzione "agricoltura"; il 3,1 percento, pari a 44 milioni, alla
funzione "servizi generali"; il 2,5 percento, pari a 36 milioni
virgola 4 di euro, alla funzione "infrastrutture per mobilità e
reti"; il 2,6 percento, pari a 36,5 milioni, alla funzione
"istruzione" (sia nella sua componente primaria e secondaria, sia
in quella componente universitaria); l'1,85 percento, pari a 26
milioni, alla funzione "cultura e sport"; l'1,11 percento, pari a
15,6 milioni di euro, alla funzione "funzionamento degli organi
istituzionali" e - come vedete - incide in maniera limitata.
All'interno di ciascuna funzione obiettivo, di seguito vi
proporrò un'ulteriore analisi con la prospettiva per legge. Si
osserva che il 60,79 percento delle somme impegnate nel bilancio
della Regione sono destinate alle prime tre funzioni obiettivo:
sanità, finanza locale e personale.
Le spese impegnate nella funzione sanità, pari a 298 milioni,
sono principalmente ripartite in spesa sanitaria corrente, 289
milioni (che comprende i trasferimenti all'azienda USL), altri
interventi nel settore sanitario per 3,1 milioni (nell'ambito dei
quali rientrano anche quelli finanziati con risorse statali) e
spese di investimento nel settore sanitario per 5,8 milioni.
Per la funzione finanza locale si registra una spesa impegnata
complessiva di 253 milioni di euro, di cui 111 per trasferimenti
senza vincolo di destinazione e 113 con vincolo, e 22 milioni per
il programma FOSPI. Le risorse sono destinate principalmente al
finanziamento degli interventi di cui alla legge regionale n. 48
del 1995 che disciplina gli interventi finanziari regionali a
favore degli Enti locali, Comunità e Comunità montane, Comuni e
Comunità montane di cui gli impegni ammontano a 127 milioni di
euro. Si segnala che per gli interventi di cui alla legge regionale
29 del 1997, concernente la materia di servizi di trasporto
pubblico in linea, sono stati complessivamente impegnati 23,9
milioni, di cui 10 nella funzione finanza locale e 13,9 nelle
funzioni infrastrutture per mobilità e reti. Le risorse impegnate
per gli interventi di cui alla legge regionale n. 93 del 1982
relativa alla promozione di servizi a favore delle persone anziane
e inabili ammontano a 22 milioni di euro. Gli impegni assunti dalla
Regione nell'anno 2012 per il finanziamento della legge regionale
26 del 2009 relativa agli interventi a favore degli Enti locali per
l'adeguamento e la realizzazione delle opere minori di pubblica
utilità ammontano a 6,4 milioni di euro. Per quanto riguarda la
legge regionale n. 5 del 2001, organizzazione delle attività
regionali di protezione civile, sono stati impegnati 10 milioni di
euro, di cui 5,9 nell'ambito della finanza locale, 4,1 nella
funzione governo del territorio. Si rammenta inoltre la legge
regionale n. 28 del 2007 che disciplina le nuove disposizioni di
riordino in materia di edilizia residenziale, per la quale la
Regione ha impegnato complessivamente 6,1 milioni di euro, di cui
3,3 nell'ambito della funzione finanza locale e 2,8 milioni
finanziata sia con fondi regionali che con fondi statali
nell'ambito delle contabilità speciali, e destinati principalmente
a contributi per il sostegno alle locazioni. Per la legge regionale
n. 13 del 2008 che riguarda gli interventi nel settore dei servizi
idrici integrati sono impegnati complessivamente 9,3 milioni.
Sempre nell'ambito della finanza locale, il finanziamento della
legge regionale n. 3 del 1992, per interventi di riqualificazione
della città di Aosta lo stanziamento assestato ammonta a 2 milioni
di euro interamente impegnati. Si segnala che per la legge
regionale n. 13 del 2007, che detta le nuove norme in materia di
obbligo di costruzione del manto di copertura di lose in pietra,
sono stati impegnati 1,9 milioni di euro.
Le spese impegnate nella funzione del personale ammontano a
249,4 milioni di euro, nel 2011 erano 263, quindi una riduzione
importante, e ricomprendono tutto il personale dipendente ovvero:
il personale dei servizi regionali (124,9 milioni), il personale
direttivo e docente delle scuole (115,9 milioni) e quelle per il
personale assunto con contratto nazionale nel settore
dell'agricoltura, delle risorse naturali e dei lavori pubblici (8,6
milioni di euro).
Nella funzione oneri non ripartibili sono state impegnate
risorse per 169 milioni, di cui 93,45 milioni sono stati
accantonati quale contributo allo Stato per il concorso della
Regione al riequilibrio della finanza pubblica.
Gli interventi della Regione per la funzione dello sviluppo
economico, in cui sono impegnati 131 milioni di euro, sono
destinati principalmente nei seguenti settori: interventi di
contesto nell'ambito dei quali si segnalano legge regionale n. 7
del 2006, concernente interventi nella gestione speciale di società
finanziarie regionali, Finaosta, per le quali sono stati impegnati
18,2 milioni, di cui 8,7 milioni per trasferimenti relativi
all'aumento del fondo di dotazione della società suddetta e 7,5
milioni per gli interventi di indebitamento ventennale presso il
fondo di gestione speciale di cui l'articolo 40, comma 2, della
legge regionale n. 40 del 2010 (legge finanziaria 2011-2013).
Con la legge regionale n. 21 del 2011, che disciplina i
contributi a sostegno delle imprese e dei liberi professionisti
aderenti agli Enti di garanzia collettiva dei fidi e Confidi della
Regione autonoma Valle d'Aosta, si sono impegnati 2,7 milioni di
euro. Turismo e impianti a fune (nell'ambito delle quali si segnala
la legge regionale n. 6 del 2001 che ha riformato l'organizzazione
turistica della regione): si sono complessivamente impegnati 6,1
milioni di euro per azioni promozionali ed eventi volti alla
veicolazione dell'immagine turistica della Regione autonoma... La
legge regionale n. 19/2001 a sostegno delle attività
turistico-ricettive-commerciali, il cui finanziamento, per il 2012,
ha impegnato complessivamente 9,9 milioni di euro di cui 5,2 per
attività turistico-ricettive; la legge regionale n. 9 del 2009,
relativa al finanziamento dell'
Office régional du Tourisme
(Ufficio regionale del Turismo), che prevede un impegno di 4
milioni di euro; la legge regionale n. 8 del 2004 per lo sviluppo
degli impianti funiviari e di connesse strutture di servizio: 1
milione di euro impegnato.
Nell'industria, nell'ambito della quale si segnala la legge
regionale n. 6 del 2003 per lo sviluppo delle imprese industriali e
artigianali dell'anno 2012, questa è stata finanziata per 6 milioni
di euro dei quali 2,3 milioni impegnati; di tali risorse, 1,46
milioni sono stati destinati a contributi in conto capitale, alle
imprese artigiane e 700 mila euro a quelle industriali. Si ricorda
che ai sensi dell'articolo 14 della "19" del 2012, l'assestamento
2012, gli interventi a favore della ricerca e dello sviluppo per le
imprese industriali sono altresì finanziate con le risorse
disponibili presso Finaosta S.p.A..
Artigianato, nell'ambito del quale si segnala la legge regionale
n. 2 del 2003 per la tutela e la valorizzazione dell'artigianato
tipico, per il quale rendiconto si registra un finanziamento di
1,26 milioni quasi interamente destinati all'organizzazione di
manifestazioni fieristiche e iniziative varie relative
all'artigianato di tradizione. Anche la legge regionale di 2010
stanzia risorse, quelle del 2007, che disciplina l'
Institut
Valdôtain de l'Artisanat de tradition
(IVAT), per la quale è
stato impegnato 1 milione di euro. Nel commercio si segnala la
legge regionale n. 19 del 2001 a sostegno delle attività
turistico-ricettive e commerciali il cui finanziamento per il 2012
ha impegnato complessivamente 9,9 milioni, di cui 4,7 per le
attività commerciali. In ambito dell'energia si segnalano la legge
regionale n. 3 del 2006, finanziamenti relativi a nuove
disposizioni in materia di interventi in materia di interventi
regionali per la promozione dell'uso razionale dell'energia,
impegna, nell'anno 2012, 3,37 milioni destinati principalmente a
contributi per l'uso razionale dell'energia per 2,4 milioni.
Per la politica del lavoro e della formazione professionale
nell'ambito della quale si segnalano le seguenti leggi finanziate
dalla Regione: la n. 7 del 2003, relativa a disposizioni in materia
di politica regionale del lavoro, di formazione professionale e di
riorganizzazione dei servizi per l'impiego, per la quale nell'anno
2012 sono stati stanziati 7,2 milioni di euro, di cui 5,7
impegnati; la legge regionale n. 12 del 1982 relativa alla
promozione di una fondazione per la formazione professionale
agricola e per la sperimentazione agricola e il contributo
regionale della fondazione medesima: nell'anno 2012 la Regione ha
stanziato 5 milioni di euro per il funzionamento delle fondazione
Institut Agricole
. Nella legge regionale n. 20 del 1991,
istitutiva della fondazione per la formazione professionale
turistica, il contributo regionale per il funzionamento della
fondazione e del relativo Istituto alberghiero è stato, nel 2012,
di 4,3 milioni di euro che sono stati interamente impegnati.
Per quanto riguarda la funzione programmi comunitari e statali,
il rendiconto registra un totale assestato di 48,8 milioni di euro,
di cui 36 impegnati per i seguenti programmi oggetto di contributo
del Fondo sociale europeo e del Fondo di rotazione statale
2007-2013, comprese le quote di cofinanziamento regionale; 10,1
milioni di finanziamento delle attività relative al Fondo sociale
europeo 2007-2013 per l'obiettivo 2 occupazione; 6,3 milioni per
l'attuazione degli interventi della cooperazione territoriale
transfrontaliera, transnazionale e interregionale; 9,5 per
interventi nell'ambito della programmazione del programma
competitività; 2,8 milioni di euro per le attività oggetto di
cofinanziamento del fondo per le aree sottoutilizzate, i FAS, e 7,3
milioni per l'attuazione del programma di sviluppo rurale
2007-2013.
Le risorse impegnate nella funzione governo del territorio
ammontano a 52,3 milioni di euro e ricomprendono gli interventi di
protezione civile e servizio antincendi, assesto idrogeologico,
gestione dei rifiuti, gestione parchi e riserve naturali e tutela
dell'ambiente e urbanistica, tutela rischi naturali, derivanti
dall'attività dell'uomo, tutela e utilizzo delle risorse idriche e
tutela delle risorse forestali e faunistiche. Si segnala
nell'ambito della protezione civile la legge n. 35 del 1997,
concernente il servizio di trasporto a mezzo elicottero, per la
quale sono stati impegnati 7,8 milioni di euro. Per la legge
regionale n. 32 del 2001 relativa all'effettuazione del servizio di
soccorso sulle piste di sci di discesa sono stati impegnati 1,2
milioni di euro. Per la legge regionale n. 5 del 2007 relativa
all'organizzazione della Regione disciplinata dalla legge regionale
37 del 2009 sono stati complessivamente impegnati 1,8 milioni di
euro. Per interventi relativi all'organizzazione del servizio
anti-incendi disciplinati dalla legge n. 37 del 2009 sono stati
complessivamente impegnati 1,8 milioni di euro. Nel settore della
gestione dei rifiuti si segnala, in particolare, la legge regionale
n. 31 del 2007 che disciplina le nuove disposizioni in materia di
gestione dei rifiuti per la quale, nell'anno 2012, sono stati
impegnati 6,1 milioni nell'ambito dei quali 4,4 per la gestione di
impianti di attività finalizzate allo smaltimento e al recupero dei
rifiuti e 1,4 milioni per la realizzazione delle opere e degli
impianti necessari per l'attuazione del Piano regionale di gestione
dei rifiuti. Nell'ambito della gestione parchi e riserve naturali,
il principale intervento riguarda la legge regionale n. 16 del 2008
concernente la gestione e il funzionamento del Parco Mont Avic, per
la quale è stato impegnato 1 milione di euro; gli ulteriori
interventi riguardano la Riserva naturale Mont Mars, di cui alla
legge regionale n. 10 del 2002 e quella del Marais di Morgex e de
La Salle, di cui alla legge regionale n. 47 del 1999.
Per la tutela dell'ambiente e l'urbanistica assumono particolare
rilievo i finanziamenti delle seguenti leggi: la n. 41 del 1995,
istitutiva dell'Agenzia regionale per la protezione dell'ambiente,
per la quale sono stati impegnati 6,2 milioni di euro e la legge n.
4 del 2003 relativa agli interventi di valorizzazione e recupero
del patrimonio storico, architettonico, agro-silvo-pastorale della
conca di Cheney e del comune di Valtournenche, per la quale sono
stati impegnati 2,1 milioni di euro. Per quanto riguarda la tutela
rischi naturali derivanti dall'attività dell'uomo si richiama
nuovamente la legge n. 5 del 2001, di protezione civile, per la
quale sono state impegnate della funzione finanza locale somme per
5,9 milioni di euro, mentre nella funzione governo del territorio
sono stati impegnati 4,1 milioni di euro.
Nel settore della tutela delle risorse forestali e faunistiche
si segnala in particolare la legge regionale n. 44 del 1989,
concernente gli interventi per la tutela del patrimonio forestale
per la quale sono stati impegnati complessivamente 14,4 milioni, di
cui 8,5 nella funzione governo del territorio e 5,9 per il
personale compreso le relative partite di giro. Si rammenta inoltre
la legge regionale n. 3 del 2010, per interventi finalizzati alla
tutela e alla valorizzazione delle foreste, per la quale sono stati
impegnati 1,8 milioni di euro.
Per la funzione politiche sociali sono stati impegnati
complessivamente 49,5 milioni di euro, gli interventi, previsti
nell'ambito del fondo per le politiche sociali, istituito ai sensi
della legge regionale n. 18 del 2001 - e che ricomprende anche le
spese di cui la legge regionale n. 13 del 2006, con la quale la
Regione ha approvato il Piano regionale per la salute e il
benessere sociale 2006-2008 - ammontano a complessivamente a 20,5
milioni di euro, di cui 19,6 totalmente impegnati. La spesa
assestata per l'assistenza e per i servizi sociali è di 31,3
milioni di euro, di cui 29,9 sono stati impegnati...nell'ambito dei
quali risultano particolarmente significativi gli interventi in
materia di provvidenza economica a favore di invalidi civili,
ciechi, civili, e sordomuti, attuati ai sensi della legge regionale
n. 11 del 1999 a cui sono stati destinati 27,1 milioni euro.
Alla funzione agricoltura, nell'anno 2012, son state destinate
risorse per 49,2 milioni di euro, di cui 47,2 impegnati. In questo
ambito, di notevole importanza è la legge regionale n. 32 del 2007,
che al Titolo III disciplina gli interventi regionali in materia di
agricoltura e sviluppo rurale. La Regione, per l'anno 2012, ha
impegnato 32,2 milioni di euro per il Piano di sviluppo rurale
degli interventi 2007 e 2013, destinati principalmente nel seguente
modo: 13,7 contributi per infrastrutture rurali; 5,6 contributi a
investimenti in aziende agricole; 4 milioni per la conservazione di
paesaggi e alpeggi; 3,2 milioni contributi a Consorzi di
miglioramento fondiario e consorterie; 2,2 milioni per contributi
nel settore della trasformazione e commercializzazione dei prodotti
agricoli; 1,1 milioni per le spese di strutture e impianti fissi.
Nel settore zootecnico le leggi di riferimento sono le seguenti: la
n. 21 del 2001 in materia di allevamento zootecnico e dei relativi
prodotti, per la quale nel 2012 sono stati impegnati 7,1 milioni di
euro di cui 5,850 milioni per l'assistenza tecnica, 800 mila euro
per la tenuta dei libri genealogici ed effettuazione dei controlli
funzionali, e 150 mila euro per le rassegne ed i concorsi
zootecnici. La legge regionale n. 3 del 2002 relativa ad incentivi
per l'attuazione di interventi sanitari a favore del bestiame di
interesse zootecnico: nel corso dell'esercizio 2012 la Regione ha
stanziato, per quest'ultima, 2 milioni di euro, impegnati 1,6,
destinati principalmente all'erogazione dei contributi per la
salvaguardia della produzione mediante il risanamento degli
allevamenti.
Per quanto riguarda la funzione servizi generali, si segnala in
particolare la legge n. 16 del 1996 che concerne gli interventi
relativi alla programmazione, organizzazione e gestione del sistema
informativo regionale, per la quale, nel 2012, sono stati impegnati
12,5 milioni di euro.
Nella funzione infrastrutture per mobilità e reti sono state
impegnate risorse per 36,4 milioni di euro destinate principalmente
al settore del trasporto pubblico per il quale sono stati impegnati
complessivamente 15,4 milioni, la maggior parte dei quali sono
destinati al finanziamento della legge regionale n. 29 del 1997 in
materia di servizi di trasporto pubblico di linea, con un impegno
di 13,9 milioni nella funzione infrastrutture per mobilità e reti;
l'impegno complessivo della legge suddetta ammonta a 23,9 milioni
di cui 10 nella funzione della finanza locale. Le spese riguardanti
principalmente gli oneri derivanti dai contratti di servizio
pubblico di trasporto con autobus e dei servizi integrativi sono di
8,8 milioni, mentre per il trasporto agevolato dei portatori di
handicap sono destinati 2,3 milioni e per le agevolazioni
tariffarie ammontano a 1,9 milioni di euro. Il settore della
viabilità registra un impegno finanziario di 12 milioni destinati
alla manutenzione e alla realizzazione di opere stradali. Nel
settore dell'aeroporto si segnala la legge regionale n. 78 del 1991
per le infrastrutture dell'aeroporto Corrado Gex con un impegno di
spesa di 2,6 milioni di euro.
Nell'ambito della funzione cultura e sport, per l'anno 2012 sono
stati impegnati 26 milioni di euro, di cui 21 alla cultura e 4,6
allo sport. Nel settore della cultura si segnalano principalmente
gli interventi attuati ai sensi del decreto legislativo n. 42 del
2004, codice dei beni culturali e del paesaggio, che riguardano gli
investimenti per il restauro e la manutenzione di immobili di
interesse artistico e storico, per gli scavi archeologici e il
restauro del patrimonio archeologico, nonché l'acquisto di servizi
concernenti la valorizzazione e la custodia dei beni culturali e la
gestione di attività culturali o fieristiche, per un impegno
complessivo pari a 7,3 milioni di euro. Si evidenzia inoltre il
finanziamento della legge regionale n. 89 del 1993 in materia di
promozione culturale e scientifica, per la quale sono stati
impegnati 5,4 milioni di euro; la legge regionale n. 10 del 1996
per il completamento degli interventi di recupero e la
valorizzazione del Forte e del borgo di Bard, per 3,35 milioni di
euro, di cui 3,2 destinati alla quota straordinaria
dell'Associazione Forte di Bard per la valorizzazione del turismo
culturale del Forte e 150 mila euro per il funzionamento e il
finanziamento delle attività dell'Associazione del Forte. Per la
legge regionale n. 27 del 1993 per il restauro e la conservazione
del patrimonio edilizio artistico, storico ed ambientale sono stati
impegnati 665 mila euro. Per quanto riguarda il settore dello
sport, si segnalano il finanziamento della legge n. 3 del 1994,
concernente gli interventi a favore dello sport, per i quali sono
stati impegnati 2,1 milioni di euro e la legge regionale n. 16 del
2007, concernente la realizzazione di infrastrutture
ricreativo-sportive di interesse regionale per la quale sono stati
impegnati 775 mila euro.
Nella funzione istruzione primaria e secondaria, nell'anno 2012,
risultano impegnati 20 milioni di euro, che comprendono i
trasferimenti alle istituzioni scolastiche, sia dipendenti dalla
Regione che quelle non regionali per 8,5 milioni; l'edilizia
scolastica per 4,9 milioni, le spese generali nell'ambito
dell'istruzione primaria e secondaria per 4,2 milioni di euro,
comprese le spese per servizi relativi all'istruzione primaria e
secondaria pari a 3,7 milioni di euro; la tutela del diritto allo
studio, che finanziamo con 2,2 milioni di euro... Le principali
leggi regionali finanziate sono la n. 19 del 2000 che sancisce
l'autonomia delle istituzioni scolastiche e per il cui
funzionamento sono stati impegnati 3,1 milioni di euro, e la legge
regionale n. 55 del 1986 per il funzionamento delle scuole gestite
da istituti ed Enti morali a cui sono andati 4 milioni di euro. Le
somme impegnate nel 2012 per la funzione istruzione universitaria
ammontano a 16,5 milioni, e finanziano in particolare: la legge n.
25 del 2001 che ha istituito l'Università della Valle d'Aosta, per
la quale sono destinati 7 milioni; la legge n. 8 del 1992 che
disciplina gli interventi regionali a favore della Fondazione
Istituto musicale, per la valorizzazione e la divulgazione del
patrimonio musicale tradizionale, per lo sviluppo e la diffusione
della cultura musicale in Valle d'Aosta per i quali sono stati
impegnati 4,4 milioni; la legge regionale n. 30 del 1989 che attua
il diritto allo studio nell'ambito universitario per la quale sono
stati destinati 3,1 milioni di euro, ma anche l'articolo 35 della
legge regionale n. 30 del 2006 concernente la promozione di servizi
formativi e ricerca scientifica per lo sviluppo dell'innovazione
tecnologica da parte della Regione, nel nuovo polo costituito
nell'edificio denominato ex-cotonificio Brambilla in comune di
Verrès, per il quale è complessivamente impegnato 1 milione di
euro.
Gli impegni di spesa per la funzione funzionamento degli organi
istituzionali, che in questi giorni sono all'attenzione della
popolazione, ammontano a complessivi 15,6 milioni di euro, - vi
ricordo l'1,1 percento del bilancio intero - di cui 13,6 milioni
sono destinati al funzionamento del Consiglio regionale e 600 mila
euro per l'indennità di carica per il Presidente della Regione e
per gli Assessori, e 500 mila euro per il funzionamento della
Sezione di controllo della Corte dei Conti della Regione autonoma
Valle d'Aosta. L'avanzo di amministrazione dell'anno 2012...si
chiude con un avanzo di 84.263.597,65 euro, e con successiva legge
di assestamento viene distribuita la competenza dell'esercizio
2013. La legge di assestamento, oltre l'applicazione dell'avanzo di
amministrazione 2012, provvede ad assestare la previsione 2013
anche per gli effetti prodotti da una riduzione di spesa per la
regionalizzazione del servizio ferroviario che - come voi sapete -
non ci è stato ancora assegnato dallo Stato, per 11,5 milioni e
dall'iscrizione di maggiori entrate per 15,7 milioni di euro, in
parte dai Comuni, in parte dal BIM (Bacino Imbrifero Montano).
Il totale quindi delle maggiori spese autorizzato dal disegno di
legge n. 222 è pertanto pari a 111,5 milioni di euro. La
destinazione di queste maggiori spese è vincolata per un importo
pari a 60,57 milioni di euro per le riassegnazioni in bilancio dei
cosiddetti "fondi di Stato della Comunità europea", 35,2
milioni...di fondi generati dall'avanzo di finanza locale, 6,72
milioni, e per l'integrazione del fondo regionale di equilibrio
della finanza pubblica per 18,63 milioni di euro. Sono stati,
inoltre, destinati prudenzialmente e, ripeto, "prudenzialmente"
33,5 milioni al fondo di riserva per le spese obbligatorie di parte
corrente. I restanti 17 milioni sono stati conseguentemente
destinati per i principali interventi: 2,4 milioni di euro per il
sostegno all'occupazione attraverso iniziative in ambito di
cantieri forestali; 2,4 milioni di euro al rifinanziamento del
progetto Banda larga; 2 milioni di euro per il contributo a
sostegno delle famiglie meno abbienti per l'acquisto o il pagamento
di utenze di prodotti energetici destinati al riscaldamento per
l'abitazione principale; 1,9 milioni di euro per la legge regionale
n. 26 del 2012, disposizioni regionali in materia di pianificazione
energetica e promozione dell'efficienza energetica e di sviluppo
delle fonti rinnovabili; 1,5 milioni di euro per le provvidenze a
favore di invalidi civili. Sono stati assegnati altresì, per il
2013, 1,1 milioni di euro per il recupero della caserma Testafochi
quale sede futura dell'Università della Valle d'Aosta.
Sperando di avervi fornito un piano esaustivo del bilancio
consuntivo 2012 e del documento di assestamento del bilancio 2013,
desidero concludere la mia relazione con un sincero ringraziamento
ai colleghi componenti della II Commissione per il puntuale
approfondimento svolto nell'ambito dei lavori di analisi e di
valutazione dei corposi documenti. Permettetemi altresì di
esprimere un ringraziamento particolare all'Assessore Leonardo La
Torre, per la totale disponibilità offerta da lui e dal suo staff,
all'Assessorato alle finanze, al dottor Peter Bieler, alla
dottoressa Borney che, ancora una volta, hanno dimostrato -
permettetemelo di dire - una professionalità di assoluto rilievo e,
credetemi, in questi tempi è una vera e indispensabile risorsa di
quest'Amministrazione. Grazie a voi tutti, colleghi, per
l'attenzione.
Presidente
- Grazie Lattanzi.
La parola al collega Salzone, per la relazione dei revisori dei
conti.
Salzone (SA)
- Grazie Presidente.
Il mio intervento è volto a illustrare il lavoro svolto dai
consiglieri revisori sul rendiconto 2012 di cui trovate una sintesi
nella relazione degli atti del Consiglio. Il lavoro è stato svolto
insieme ai Consiglieri Donzel e Crétaz ed è stato strutturato
secondo due direttrici di analisi: il controllo di alcune
procedure, da una parte, il controllo di alcune operazioni,
dall'altra. Ovviamente si è trattato di un lavoro svolto in maniera
campionaria, come ormai stabilito dai moderni orientamenti
nell'attività di
audit
e per evidenti limiti di tempo a
nostra disposizione.
Per quanto riguarda il controllo delle procedure di spesa sono
state verificate le procedure attenenti i contributi per attrezzi
agricoli previsti dal Titolo III della legge regionale n. 32/2007,
e interventi di contrasto alla povertà e, in particolare,
interventi a sostegno delle locazioni. Per quanto riguarda il
controllo delle operazioni sono stati esaminati cinque residui
attivi e cinque residui passivi. Per ciascuna operazione estratta è
stata verificata la correttezza delle procedure utilizzate ed è
stata esaminata tutta la documentazione concernente le fasi
dell'entrata e della spesa. Quindi abbiamo riscontrato la
regolarità di atti e documenti, abbiamo esaminato in particolare il
conto del tesoriere, corredato dalle reversali d'incasso e dai
mandati di pagamento con le relative documentazioni. Abbiamo
constatato che gli ordinativi d'incasso riscossi corrispondono al
totale delle riscossioni e che i pagamenti corrispondono
all'ammontare dei mandati pagati ed emessi in esecuzione dei
relativi atti amministrativi e contabili. Abbiamo verificato che i
mandati di pagamento sono regolarmente documentati, anche per
quanto si riferisce alle spese economali e alle spese per i
pagamenti indiretti...
Presidente
- Colleghi, scusate! Vi chiedo un pochino di
silenzio.
Salzone (SA)
- ...effettuati tramite l'economo regionale.
Grazie Presidente, tanto finisco in fretta.
Abbiamo esaminato l'elenco analitico dei residui attivi e
passivi e constatato che le risultanze finali del rendiconto
generale per l'esercizio finanziario 1° gennaio-31 dicembre 2012
corrispondono all'allegato del DL n. 221. Abbiamo verificato
inoltre che le entrate sono state accertate rispetto alle
previsioni ammesse, in relazione all'effettiva realizzazione degli
accertamenti stessi e che le stesse risultano impegnate entro i
limiti degli stanziamenti complessivamente autorizzati, e abbiamo
verificato che alle maggiori entrate accertate sui capitoli di
partite di giro fanno riscontro le corrispondenti maggiori spese
impegnate sui relativi capitoli.
Nel licenziare questa sintetica relazione, colgo l'occasione per
ringraziare congiuntamente i colleghi revisori Crétaz e Donzel, i
dirigenti dottor Peter Bieler, Roberto Nuvolari e Luigina Borney,
che con pazienza e grande disponibilità ci hanno consentito un
sereno lavoro. Grazie.
Presidente
- Colleghi, prima di aprire la discussione
generale, passerei la parola all'Assessore La Torre.
La Torre (GM)
- Grazie Presidente.
Colleghi, innanzitutto voglio ringraziare il relatore della
legge in oggetto, Massimo Lattanzi, i revisori dei conti, Salzone,
Crétaz e Donzel, la II Commissione e, in particolare, la Sezione
della Corte dei Conti regionale per l'ottimo lavoro - e
approfondito - di valutazione del rendiconto, che ha ampiamente
verificato, commentato e valutato tutti gli aspetti tecnici in modo
obiettivo e professionale, mettendo in modo innovativo a
disposizione del Consiglio regionale e del nostro Assessorato una
serie di pareri e indicazioni sui quali svolgere ampie riflessioni
ed autorizzare per il futuro come fondamentali suggerimenti
operativi nella loro autorevolezza, rendendo pressoché impossibile
aggiungere altro da parte mia.
Svolgendo il ruolo di Assessore al bilancio, finanze e
patrimonio per un breve ma intenso periodo, sento la necessità oggi
di fare in questa Assemblea, senza alcuna presunzione, alcune
considerazioni, maturate anche a livello personale, che coincidono
con la fine di questa legislatura. Lo farò con una breve prefazione
di carattere politico, ad integrazione dell'approfondito intervento
concertato con il collega Lattanzi sul rendiconto e a precedere la
breve relazione di carattere tecnico sull'assestamento redatta
dagli uffici, che ringrazio anche a nome di tutti, per
l'eccezionale lavoro svolto in questi tempi così veramente
difficili.
Desidero quindi introdurre il disegno di legge n. 221 sul
rendiconto 2012 e il disegno di legge n. 222 sull'assestamento del
bilancio 2013 con una breve riflessione politica, che seppur poco
influente sulla questione tecnico-finanziaria che caratterizza gli
argomenti in oggetto attualizza ed apre un ragionamento
socio-politico collegato al ruolo della politica, della finanza
pubblica e della sua possibile prospettiva nel nostro Paese,
l'Italia, e la Valle d'Aosta. Una riflessione che, pur prendendo
spunto dai numeri della finanza evita, se può, di ripeterli, e si
vuole adeguare al linguaggio che oggi la collettività richiede,
cioè quello della chiarezza e della concretezza, semplificando
anche il lavoro dei giornalisti che avranno facilità a trarne un
sunto; in tal senso entro subito nel merito.
Innanzitutto occorre riflettere sull'attuale organizzazione
della nostra Regione, e su come si possa sburocratizzarla
rendendola meno costosa e più adeguata ai tempi che stiamo
affrontando e alle necessità dei nostri abitanti. Altrettanto vale
per l'ordinamento legislativo esistente che ha evidentemente fino a
oggi garantito un buon funzionamento del sistema Valle d'Aosta
dando soddisfazione a tutte le richieste sociali, ma che oggi tende
ad evidenziare tutti i suoi limiti nella parcellizzazione delle
troppe leggi e nella necessità di individuare nuovi obiettivi
strategici, con coerenti programmazioni a sostegno, per rilanciare
e garantire un'adeguata prospettiva di benessere e crescita della
nostra regione.
La domanda che si pongono tutti - e che anche noi ci sentiamo
fare - è se è arrivato il momento di cambiare e, se occorre farlo,
cosa serve e cosa s'intende per "cambiare". Una classe politica
responsabile - e noi lo siamo - non può ignorare questa questione,
deve cercare di dare una risposta seria a questa richiesta di
cambiamento, perché questo è quello che la nostra gente ci chiede
per il futuro. Il rendiconto segna perciò, a mio avviso, un punto
di rottura non traumatico, una sorta di passaggio ideale del
testimone da un modello di amministrazione che è stato, a un
modello che sarà e che non ci è dato da conoscere. Lo testimoniano
i fatti intervenuti nel corso del 2012, le manovre di variazione
che, con la loro sostanziale imprevedibilità, hanno reso di fatto
impossibile rispettare ogni forma di programmazione preesistente,
creando enormi problemi di gestione al nostro bilancio, e che con
la loro applicazione in via d'urgenza hanno impedito anche una
corretta concertazione a cui eravamo abituati, lasciando
un'ulteriore incertezza per il futuro.
Il rapporto con lo Stato italiano: Statuto speciale uguale
identità valdostana. Consideriamo lo Statuto speciale di Autonomia
una conquista fondamentale per tutta la comunità valdostana,
irrinunciabile e supremo valore da difendere, cauzione
istituzionale al nostro storico e persistente particolarismo
linguistico e culturale e alla nostra condizione intramontana di
frontiera. Innanzitutto occorre partire da qui: dalle fondamenta,
dalla ragione forte, la nostra Autonomia, il nostro Statuto
speciale, il nostro particolarismo ed è da queste fondamenta
indiscutibili che occorre tracciare la rotta per il nostro futuro
che varrà per chiunque debba governare la nave di questa
amministrazione dopo il giugno 2013. La Costituzione italiana
secondo il diritto sancisce garanzia e tutela delle minoranze,
fissando nella questione dei diritti delle minoranze un rilievo
cruciale quando esercita - la Costituzione - a favore di convivenze
stabilmente incorporate in altre più vaste (in questo caso come tra
la Valle d'Aosta e l'Italia).
Le recenti leggi emanate dallo Stato di contenimento della spesa
pubblica, la "salva-Italia", la
spending review
, i Patti di
stabilità imposti, utilizzati usando parametri fortemente
discutibili e iniqui nei confronti della nostra Regione e dei
nostri Comuni tendono a minare, nella mancanza di un'intesa e di un
corretto dialogo tra Stato e Regione, questi principi fondamentali
di salvaguardia costituzionale delle minoranze. Affermo quindi con
chiarezza che l'applicazione, oggi, del Patto di stabilità nella
nostra Regione intacca e lede il nostro diritto
all'autodeterminazione sancito dalla Costituzione e impedisce, di
fatto, il nostro diritto allo sviluppo sociale ed economico.
Diramando in maniera spropositata e centralista sulle Regioni e i
Comuni con la relativa finanza locale, di fatto lo Stato colpisce
il territorio e i cittadini impoverendoli.
Il Patto di stabilità, perciò, è il primo problema che dobbiamo
affrontare con lo Stato, una questione che supera il bilancio, il
rendiconto e conseguentemente anche l'assestamento. Il problema
naturalmente non è di negare allo Stato il potere di tassare o
vincolare finanziariamente la Valle d'Aosta, ma di discutere la
struttura, l'incidenza del sistema impositivo, e soprattutto la
legittimità di alcuni parametri che oggi ci vengono applicati. Non
dobbiamo stupirci, perciò - ma al limite preoccuparci - se il
rendiconto 2012 è stato caratterizzato fondamentalmente da due
leggi di variazione al bilancio, la n. 8 del 27 marzo 2012, e la n.
30 del 21 novembre 2012, per adeguare la programmazione finanziaria
agli obiettivi complessivi di politica economica e di contenimento
della spesa pubblica, previsti, rispettivamente, dal decreto legge
6 dicembre 2011, n. 201, convertito con modificazione dalla legge
22 dicembre 2011, n. 214, decreto legge 6 luglio 2012, n. 95.
A poco serve perciò mantenere elevato nella nostra Regione il
livello delle entrate, che tra l'altro è indice di serietà fiscale
dei valdostani, o alta la percentuale di impegni di bilancio,
quando i condizionamenti esterni sono così forti. Mi spiego meglio,
cosa intendo dire con l'espressione che ho usato "a poco serve",
raccontandovi un evento, aneddoto. A fine gennaio di quest'anno,
quando ho letto la prima bozza della relazione tecnica "rendiconto
2012", ho rilevato i seguenti punti. Punto primo: entrate più 2,35
sul 2011; punto due: riduzione delle spese per 15,1 percento sul
2011, 233 milioni in meno a disposizione per l'attività della
Regione; terzo punto: riduzione complessiva dei residui, sia
attivi, sia passivi, ma con una prevalente riduzione di quelli
passivi, quindi virtuosa; quarto punto: avanzo di amministrazione
di 84 milioni, quando lo scorso anno 2011 è stato di 58 milioni;
punto cinque: fondo cassa di 337 milioni contro 232 del 2011; punto
sesto: peggioramento dell'incidenza della spesa corrente sulla
spesa d'investimento. Sintesi profana: cinque punti sono okay su
sei. Non c'è nulla che non va, no? Quindi...anzi, tutto benissimo,
ma...cosa ho imparato da questa analisi e cerco di trasmettervi? Se
non si spende, il bilancio tecnicamente migliora, ma i cittadini
sono più scontenti perché hanno meno servizi e meno investimenti:
questo è quello che ci chiede di fare lo Stato. Allora io mi pongo
la domanda se i non credibili siamo noi, Amministratori locali,
Consiglieri regionali e Sindaci, o se è lo Stato e le sue azioni
che non sono credibili... Il punto della riduzione della spesa è
stato determinato dal meccanismo del Patto di stabilità; una
riduzione drastica, intervenuta oltre la metà dell'anno, con il
decreto della
spending review,
che ha richiesto uno sforzo
incredibile nella riprogrammazione della spesa...come direbbe
qualcuno: tutto da rifare!
Tornando all'urgenza dei fatti che hanno vincolato lo
svolgimento di un'opportuna e corretta concertazione di bilancio,
che peraltro ha sempre caratterizzato il mio lavoro, desidero in
quest'occasione ringraziare anche i colleghi di Giunta, che da
agosto 2012 hanno dimostrato una sensibilità nel comprendere
l'urgenza e per il supporto che hanno fornito nel lavoro di
identificazione delle priorità e nella definizione degli spazi
finanziari che ciascun Assessorato si è impegnato a rispettare nel
2012, che poi hanno effettivamente rispettato. Si è trattato di una
iniziativa extra-contabile, mai sperimentata prima, che è stato
necessario adottare urgentemente in considerazione dell'importanza
del contributo richiesto e della sua incertezza. Le condizioni di
criticità del 2012 hanno reso necessario, alla luce dei risultati
ottenuti, anticipare riduzioni di spesa rispetto ai tempi di
predisposizione e di attuazione degli atti legislativi riassunti
nella seconda manovra al bilancio 2012. Questa urgenza è peraltro
uno dei motivi di base che ha comportato un peggioramento
dell'incidenza della spesa corrente sulla spesa di investimento, un
trend peraltro che, come ha sottolineato la Sezione regionale della
Corte dei Conti, è in linea con quello che è accaduto negli altri
Enti locali. In tal senso non possiamo dimenticare il pesante
strascico di fine anno sui ritardi di pagamenti causato dalla
necessità del rispetto del Patto di stabilità, e non a caso
l'assestamento 2013 è caratterizzato principalmente dalla
costituzione di un fondo di accantonamento e di riserva pro Stato,
di circa 33 milioni, che evidenzia tutte le incertezze e le
difficoltà di rapporto e di dialogo tra le Regioni a Statuto
speciale e lo Stato italiano. Il futuro per chiunque governerà,
anche animato da volontà e capacità, non sarà roseo, ed occorrerà
prendere posizioni ferme e forti a difesa della nostra Autonomia;
ecco perché difenderemo in ogni sede giurisdizionale, nazionale ed
internazionale, il nostro buon diritto ad esistere come Regione di
Speciale Autonomia della Repubblica italiana, così come previsto e
sancito dalla Carta costituzionale.
Il rapporto coi cittadini, il rendere conto...il bilancio di una
Regione è uno strumento per soddisfare i bisogni dei cittadini, è
un bene collettivo e noi ne vogliamo fare buon uso; da questo
l'importanza del bilancio di una Regione come possibile strumento
per il cambiamento con il suo compito strategico di indirizzo e
programmazione e di soddisfacimento dei bisogni dei cittadini. Dal
punto di vista linguistico "democrazia" vuol dire "potere del
popolo"; i cittadini che compongono il popolo per esercitare questo
loro potere delegano il Governo a persone che giudicano
rappresentative dei loro legittimi interessi. In tutto ciò sta la
chiave del rapporto di fiducia che esiste tra i cittadini e la
politica e che si applica e si esplicita concretamente
nell'interpretazione e nell'uso corretto della finanza pubblica,
che avviene attraverso la formazione di un bilancio; da qui il
dovere di un amministratore pubblico di rendere conto di come
utilizza le risorse collettive, ed è su questo rapporto di fiducia
che oggi si interroga l'Italia definendo, da una parte, i cittadini
come "arrabbiati" e, da un'altra parte, la classe politica ed i
rappresentanti eletti come "inadeguati". Questo oggi accade nel
nostro Paese, ma a mio avviso è troppo sbrigativo e addirittura non
corretto dire che in egual modo questo vale anche per la Valle
d'Aosta.
La nostra coscienza di Autonomisti in contatto diretto con il
nostro piccolo territorio e la nostra gente ci rende perfettamente
consapevoli dell'importanza delle nostre risorse, del nostro
bilancio, e quindi del soddisfacimento dei bisogni della nostra
collettività. Fino a oggi in Valle d'Aosta questo è stato garantito
attraverso un uso attento, anche se a volte dispersivo, della
finanza pubblica che, passando dallo strutturale al sociale, ha
saputo in modo anche capillare garantire il benessere della regione
e dei suoi cittadini. La ricchezza della legiferazione valdostana
ha comunque garantito qualità della vita, sviluppo e risposte a
tutte le classi sociali in una regione alpina oggettivamente dal
territorio morfologicamente non facile. Oggi la sfida è continuare
a garantire questo benessere, pur in presenza di meno risorse, di
rigurgiti centralisti e di attacchi all'Autonomia. Concretamente
per il futuro occorrerà rinsaldare questo patto di fiducia tra i
cittadini e i suoi rappresentanti politici, che comunque dovranno
fare delle scelte difficili, non per ridurre gli interventi della
Regione, ma per focalizzare "meglio" la necessità di cambiamento
della nostra società per un possibile futuro.
Le défit
valdôtain
si giocherà tutto sulla qualità, sull'incremento di
qualità che riusciremo ad imprimere al sistema Valle d'Aosta.
Sappiamo di non avere dalla nostra parte il conforto dei grandi
numeri e se per altri la qualità è una probabilità statistica, per
noi deve diventare un progetto, un progetto lucidamente mirato e
instancabilmente perseguito, dove niente può essere lasciato al
caso o all'improvvisazione. È utile, a tal fine, leggere il
rapporto sulla situazione sociale della Valle d'Aosta presentato in
questi giorni dalla Presidenza della Regione. Voglio perciò dare,
da Assessore alle Finanze, una visione positiva del nostro
bilancio, che non nega le difficoltà esistenti come ad esempio la
possibilità di finanziare per il futuro in egual modo del passato
le leggi di contributo a fondo perso, ma che garantisce comunque,
nella sua solidità, la certezza di dare ancora risposte utili e
diffuse a tutte le classi sociali, a tutti i settori, con
particolare attenzione a chi è in sofferenza o vive situazioni di
disagio, e quindi a sostegno dell'occupazione, dell'assistenza
sociale e dello sviluppo economico, così come evidenziato dalle
scelte di assestamento di bilancio.
La qualità dei servizi offerti ai valdostani a differenza di
tante altre Regioni italiane, dove i cittadini hanno diritto di
essere arrabbiati, è di alta qualità, la sanità che fortunatamente
è esclusa dal Patto di stabilità continua a essere in questa
regione uno dei fiori all'occhiello, così come la scuola, la
cultura, i servizi alla persona e la mobilità, cosa ribadita e
confermata nel bilancio triennale e consolidata nell'assestamento
del 2013.
Sebbene nella prossima legislatura numerose leggi dovranno
essere ripensate, la nostra coscienza di Autonomisti ci rende
consapevoli dell'importanza del nostro territorio e della sua
difesa; ecco perché il turismo, l'agricoltura, l'allevamento,
l'agroalimentare, insieme alle imprese e al commercio saranno
comunque sempre al primo posto per gli investimenti di bilancio.
Resta perciò legittimo anche in Valle d'Aosta un dato di
preoccupazione, ma è ingiustificata un'arrabbiatura tra i
cittadini, preoccupazione che dovrà essere interpretata dalla
classe politica che sarà chiamata a governare, dopo giugno 2013,
attraverso una serie di interventi inevitabili di ristrutturazione
e di riorganizzazione dell'apparato pubblico e probabilmente del
sistema politico, certi - e in questo è il messaggio di ottimismo -
della solidità costituzionale, finanziaria e politica della nostra
Autonomia e del nostro Statuto Speciale.
Consentitemi ora, sempre velocemente, come ho detto prima, di
relazionarvi alcuni dati sintetici sull'assestamento del 2013. La
legge di assestamento della Regione per l'anno 2013 ha una
quadratura complessiva di 100.044.014,65 milioni derivante
dall'applicazione dell'avanzo di amministrazione per 84,2 milioni,
dall'iscrizione di maggiori entrate per 15,7 milioni, da riduzione
di spese per 11,5 milioni, da maggiori spese per 111,5 milioni.
L'avanzo di amministrazione è pari a 84,2 milioni, ha una
destinazione vincolata per 60,57 milioni di euro: al punto A, per
la riassegnazione in bilancio dei fondi di Stato e della Comunità
europea, per 29,6 milioni; di altre entrate con il vincolo di
destinazione per 5,1 milioni; di fondi della finanza locale per 6,7
milioni di cui i principali interventi riguardano: 2,1 milioni per
il completamento della sperimentazione della televisione digitale;
1,5 per il fondo di riassegnazione per Enti di finanza locale; 1
milione per la restituzione di somme anticipate dalla Regione per
il finanziamento dei residui perenti
di finanza locale
dell'anno 2012; 0,9 milioni per il fondo di politiche sociali; 0,7
milioni per la realizzazione di opere di protezione da colate di
detriti; al punto B, quale integrazione del fondo della Regione per
il riequilibrio della finanza pubblica, per 18,6 milioni di
euro.
Si fa presente che le maggiori entrate di 15,7 milioni di euro
derivano: per 10,3 milioni dai trasferimenti dei Comuni, in
relazione a quanto stabilito dall'articolo 13, comma 17, del
decreto legge 6 dicembre 2011, n. 201, "Disposizioni urgenti per la
crescita, l'equità e il consolidamento dei conti pubblici",
convertito con modificazione dalla legge 22 dicembre 2011, n. 214,
dovuti ad accantonamenti a titolo di maggior gettito dell'Imposta
municipale propria, l'IMU; per 5,4 milioni dai trasferimenti del
BIM, dal Bacino imbrifero, di cui 3,8 milioni derivanti dal
versamento delle risorse accantonate dal fondo vincolato,
costituito ai sensi dell'articolo 8, comma 9, della legge regionale
31/2012 che verranno destinate al finanziamento di interventi in
materia assistenziale sanitaria; 1,6 milioni derivanti dal
versamento delle maggiori entrate per i sovracanoni idroelettrici,
derivanti dall'applicazione dell'articolo 1, comma 137, del 2012.
Per quanto riguarda la riduzione di spesa, 11,5 milioni, trattasi
della diminuzione del fondo globale, di parte corrente, stanziato
per la gestione del servizio ferrovia, la somma che si deduce
appare dalla metà dell'importo previsto in bilancio per il suddetto
intervento. Tale diminuzione è possibile in quanto la Regione non
prevede che entro il 1° settembre 2013 vengano poste in essere le
azioni necessarie per poter iniziare la gestione del servizio della
ferrovia nella tratta relativa al territorio valdostano. Sono stati
inoltre destinati prudenzialmente - come bene ha sottolineato il
collega Lattanzi - 33,5 milioni di fondo riserva per le spese
obbligatorie di parte corrente. Per quanto riguarda ulteriori
ripartizioni di risorse destinate con la legge di assestamento si
segnalano, in particolare: 2,4 milioni di euro per il sostegno
dell'occupazione, attuata attraverso l'ampliamento dei cantieri
forestali; 2 milioni di euro per il contributo a sostegno delle
famiglie meno abbienti, per l'acquisito e il pagamento di utenze di
prodotti energetici destinati al riscaldamento dell'abitazione
principale; 1,9 milioni di euro per la legge n. 26/2012,
"Disposizioni regionali in materia di pianificazione energetica, di
promozione dell'efficienza energetica e di sviluppo delle fonti
rinnovabili", 1 milione e mezzo di euro per le...
Presidente
- Colleghi, scusate, ma si fa davvero fatica a
sentire...
La Torre (GM)
- ...1 milione e cento di euro per la nuova
università.
Ringrazio i colleghi per la pazienza e ho terminato. Grazie.
Presidente
- Grazie Assessore. È aperta la discussione
generale. La parola al Vicepresidente Chatrian.
Chatrian (ALPE)
- Grazie, grazie Presidente.
Ho ascoltato attentamente la relazione del collega Lattanzi,
Presidente di Commissione, che ci ha fatto un buon lavoro, ci ha
spacchettato molto bene le poste in gioco nel 2012, con relativi
finanziamenti e relative leggi di settore che hanno finanziato
varie funzioni, diciamo, quindi tecnicamente ci ha agevolato il
lavoro e nelle sue 10 pagine di relazione tante sono le cifre, i
numeri inseriti che ci danno la possibilità di avere un
inquadramento generale.
Ho anche ascoltato attentamente soprattutto la prima parte
dell'Assessore La Torre, in cui ha fatto delle riflessioni di
natura politica, ha messo in evidenza comunque che qualche
difficoltà c'è anche in Valle d'Aosta, ha messo in evidenza che
forse si può fare diversamente, e che forse si deve rendere conto
ai cittadini, ma a 360 gradi, non solo per una minima parte, e che
la sfida sarà quella di continuare a garantire quella qualità della
vita che in questi 30 anni diciamo si è garantito al "sistema"
Valle d'Aosta e ai valdostani, e che c'è comunque un po' di
incertezza e criticità. Non sta a noi ribadire oggi le cose che
funzionano bene, sono già state dette ed elencate, ma al di là dei
numeri penso che l'obiettivo di oggi non sia tanto quello di
elencare numeri e parlarci addosso - ecco perché ho apprezzato
molto la prima parte dell'Assessore - ma quanto meno bisogna
riflettere, e riconoscere che questo è stato, e che c'è un punto di
rottura e da lì bisogna ripartire.
Il rendiconto è sempre un momento importante, a nostro avviso.
Come gruppo di ALPE, in questi cinque anni, abbiamo sempre
affrontato i bilanci triennali e il rendiconto come vero dibattito
di natura politica e da lì eventualmente riflettere per
reimpostare, rimodulare, cambiare comunque la rotta in corso.
Eccoci oggi all'ultimo rendiconto della legislatura, quindi è anche
la chiusura di un quinquennio, che giunge al termine e, come
dicevo, di un quinquennio molto difficile, forse più difficile
delle attese, una legislatura che si era aperta il 10 luglio 2008
quasi con i fuochi d'artificio, perché la maggioranza non solo
aveva avuto il conforto delle urne, così avevano deciso i
valdostani, ma aveva anche recuperato dopo il perdono per buona
condotta il suo pilota esperto, soprattutto molto "collaudato". Da
qui le premesse per un periodo di ripresa per la Valle d'Aosta per
un'economia fino ad allora in fase di frenata, con posti di lavoro
se non per tutti, per tanti, servizi efficienti a basso o a medio
costo, per non farci mancare niente, grandi opere da lasciare forse
a bocca aperta i nostri figli.
Quando si è capito quasi subito, del resto, che la maggioranza
non era poi così larga e unita per consentire una navigazione
comunque senza scossa, il pilota comandante, dimostrando forse da
una parte scarsa fantasia, ma indubbio pragmatismo - che le
riconosciamo - ha virato il timone verso destra, trovando in men
che non si dica, a un prezzo forse anche molto ragionevole, una
scialuppa di salvataggio pronta in caso di ammutinamento della
truppa. Mossa che si direbbe sbagliata, non lo so, lo diciamo noi,
ci assumiamo le nostre responsabilità, perché si è visto che la
scialuppa del PdL non solo non è servita a difendere la barca dai
pirati, ma è stata, anzi, la causa dell'ammutinamento di una parte
della truppa e dei non pochi "mal di pancia" del pilota e anche
della maggioranza! Forse si contava sul fatto che il pilota
arrivava fresco, fresco dalla Presidenza della CVA e aveva dunque
maturato conoscenza del motore parapubblico, quello delle grandi
aziende partecipate, la più importante, la più grande, il moderno e
capiente contenitore in cui far confluire mezzi e liquidità da
gestire il più possibile con metodi discrezionali, un contenitore
che è stato utilizzato pesantemente, per cinque anni, avvalendosi
della scorciatoia di fedeli e ubbidienti, scelta programmata e
calcolata nei dettagli.
Condivido quando l'Assessore La Torre prima parlava del "rendere
conto"...a nostro avviso bisognava rendere conto da subito (ma
anche Schumacher dopo il rientro non ha più vinto), ed era
immaginabile che il miracolo non riuscisse neppure nella nostra
piccola realtà politica amministrativa. Malgrado un uso
spregiudicato e centralizzato di tutti gli strumenti possibili, del
potere quasi incondizionato e, infine, dei rapporti di vicinanza
coi poteri forti nazionali che il PdL indubbiamente, in qualche
modo, rappresenta, i risultati sono molto, ma molto al di sotto
delle aspettative e, in più, il disfacimento è sotto gli occhi di
tutti.
Prima ancora di analizzare nel dettaglio il rendiconto, voglio
ribadire che è sul piano del metodo di lavoro che abbiamo misurato
e misuriamo la maggioranza e il suo Governo, in prima battuta
l'indisponibilità al confronto, fino quasi alla spocchia con cui si
è affrontato il confronto; faccio un esempio, sul progetto del
pirogassificatore, che è la causa primaria dei modesti risultati
che oggi misuriamo nei numeri. Come dicevo elencherò pochissimi
numeri, è già stato fatto molto bene da chi mi ha preceduto.
Eppure ALPE non si è stancata di sottolineare le storture di
questo sistema - passatemi il termine - "Regione-centrico",
chiedendo un cambio di registro. Tante sono le iniziative che
abbiamo presentato in questa sede. Qua in aula, in Consiglio, in
Commissione, per modificare un metodo di lavoro non solo
indisponente, ma anche inefficace, per portare un po' di
trasparenza, una trasparenza che non è solo un valore etico, ma è
vero e proprio ossigeno per evitare l'asfissia del sistema
amministrativo ed economico. E malgrado la stanchezza, la
delusione, facciamo fino in fondo il nostro dovere di Consiglieri
eletti dai valdostani, dico proprio con delusione, perché proprio
per il fatto che le risorse sono venute meno, la riduzione è stata
importante, come ci diceva prima l'Assessore, a nostro avviso c'era
la necessità e c'era l'urgenza in questi cinque anni. Ci proviamo
comunque ancora fino in fondo, fino all'ultimo, presentando, ancora
oggi, l'ennesima proposta di bonifica legislativa, insieme ai
colleghi del Partito Democratico e ai colleghi dell'Union
Valdôtaine Progressiste, per riportare in Consiglio l'attenzione
sulle società partecipate in un clima diverso, che ci auguriamo
possa consentire finalmente di assumere decisioni forti, anche se
tardive, in quest'aula.
E il nostro emendamento andrà in quella direzione: quella di
introdurre nuove forme di monitoraggio sulle società controllate
dalla Regione con un totale dell'attivo dello stato patrimoniale
superiore a 1 milione di euro, che vanno oltre alle società
in
house
, Finaosta, INVA e Società di Servizi, ma che inseriscono
la società più importante, CVA S.p.A., Struttura Vallée d'Aoste,
Complesso Ospedaliero Umberto Parini, Nuova Università Valdostana,
Autoporto, tutte le grandi società degli impianti a fune, e potrei
andare avanti.
Mi rivolgo a lei, Presidente, perché è noto che non sfugge alle
responsabilità, è dunque sua principale responsabilità aver gestito
in questi anni in modo discrezionale - e più volte l'abbiamo
ribadito, in quest'aula - esercitando senza confronto e con opacità
le sue funzioni di Presidente queste società, privando soprattutto,
a nostro avviso, per noi, gruppo di ALPE, il Consiglio regionale
delle informazioni necessarie a giudicare il suo operato e quello
dei vertici delle stesse società. Non siamo stati messi in
condizione di conoscere, se non per sommi capi, le indicazioni
fornite ai manager, agli amministratori unici, i programmi di
sviluppo, gli investimenti più importanti, le voci anche meno
importanti di costo più significative, lo stato dei patrimoni, e la
natura e il livello anche dell'indebitamento. Eppure la maggioranza
dei colleghi Consiglieri silenti, dunque altrettanto responsabili,
le ha dato totale mandato, anzi, ha agevolato questa sua
propensione innata a gestire in prima persona ogni cosa le capiti
sotto le mani, anche quando non fosse stato forse legittimato a
farlo da esplicite norme di legge; invece di mutare
quest'atteggiamento, si è ulteriormente accentuato negli ultimi tre
anni. Questo, a mio avviso, dal punto di vista politico forse è la
cosa più grave, da quando la crisi economica internazionale ed i
tagli ai trasferimenti dallo Stato hanno ridotto drammaticamente le
risorse disponibili sul bilancio della Regione.
E ritorno sulla riflessione, sulle considerazioni che faceva
l'Assessore La Torre, proprio in questi tre anni la riduzione è
stata così alta che, quanto meno, si doveva comunque mettere in
campo la modifica, il metodo, la trasparenza e la possibilità di
dibattito sulle grandi scelte. Forse la sua attenzione è stata
accesa dal fatto che nell'ambito delle partecipate c'erano maggiori
possibilità di agire "senza lacci e laccioli", come si dice quando
si vuol fare ciò che si vuole, indisturbati sia dal punto di vista
finanziario, sia dal versante della scelta del personale o dei
fornitori, versante su cui la politica non dovrebbe mai
avventurarsi, ma che lei percorre da sempre con crescente
scioltezza, almeno fino a quando le sarà permesso.
Questa attenzione quasi maniacale della Presidenza per le
partecipate, inversamente proporzionale a quella della gestione
della cosa pubblica, sempre più abbandonata e trascurata, ha
portato peraltro a ben pochi risultati, e se si voleva puntare su
questo per far ripartire la locomotiva che trainasse gli altri
vagoni a noi cari...beh, i risultati sono più che deludenti! Se si
esclude forse CVA che produce utili, gli altri bilanci parlano da
soli e già si stanno veicolando le scarse risorse a disposizione
per riparare alcune presunte "locomotive" diventate, strada
facendo, "vagoni senza forza propulsiva economica", proprio la
vicenda del sostegno al piano di rilancio del Casinò, con denaro di
CVA, e a questo proposito penso sia esemplare, quanto meno non
affrontato in quest'aula.
L'analisi di un rendiconto a chiusura dell'esercizio precedente
rappresenta comunque un momento importante di riflessione e di
notevole interesse di natura politica, e soprattutto alla fine di
una legislatura. Le cifre nella loro asetticità non sono
discutibili, sono lì, pura e semplice espressione numerica di un
andamento della gestione; se lette distrattamente sono poco
significative, ma se si osservano alla luce della previsione e dei
programmi consentono di dare giudizi basati su elementi di fatto
più ancora che nel caso dei bilanci previsionali, dove il carattere
di soggettività forse può anche prevalere. La lettura del
rendiconto contabile ci dipinge un intero anno di scelte politiche
e gestionali e ci permette, tutti insieme, di distinguere tra
quelle obbligate, quelle magari con qualche sbaglio, o quelle
buone, o quelle anche azzeccate. Il primo elemento che balza
all'occhio è che le risorse a disposizione - si diceva già poc'anzi
- nell'esercizio sono inferiori ai precedenti, ma è proprio in
questi casi di ristrettezze che si può capire come il Governo
regionale abbia affrontato queste limitazioni e come la macchina
regionale abbia assorbito i contraccolpi dovuti al calo delle
risorse finanziarie disponibili. Diciamo subito che nella nostra
Regione le risorse disponibili hanno ancora un peso notevole in
rapporto alla popolazione e i suoi bisogni primari, che è ancor più
rilevante se rapportato alla congiuntura economica e ai suoi
effetti su altre realtà regionali; per questo è ancora più
interessante capire come il Governo regionale abbia agito nel
concreto per fronteggiare con queste risorse ancora interessanti
una crisi internazionale che ci è entrata in casa e non sembra
arrestarsi.
E allora notiamo subito che il bilancio regionale 2012 chiude
con un saldo di 1.316 milioni; circa l'80 percento è servito a
coprire le spese correnti e solo un piccolo 20 percento è stato
destinato agli investimenti. Sulla base di questi dati del bilancio
regionale si potrebbe concludere che la nostra realtà
amministrativa è del tutto ingessata, non è farina del sacco mio, o
di ALPE, o dei colleghi, ma i principali economisti sostengono che
un'amministrazione che supera la soglia del 60-65 percento delle
spese correnti sul totale delle risorse disponibili è da
considerare di fatto incapace di affrontare il proprio futuro;
indubbiamente in questi anni, però, abbiamo avuto la scure totale e
globale del rapporto con lo Stato. Il fatto che solo tre anni fa,
nel 2009, le risorse disponibili erano quasi di 1.700 milioni euro,
significa che in questi anni forse si è sperperato, tolgo il
"forse", senza curarsi del livello di spese correnti che cresceva a
dismisura. È nel periodo di "vacche grasse" che bisogna pensare a
mettere fieno in cascina, e questa politica di sperpero è tanto più
grave se si pensa che nel 2013 le risorse del bilancio scenderanno
probabilmente a 1.280 milioni di euro; tra l'altro si tratta
comunque di cifre monche, parziali - su questo vorrei soffermarmi -
perché purtroppo non comprensive delle società partecipate e
controllate.
Così oggi non siamo in grado di definire con chiarezza e
precisione quali siano i costi iscritti al bilancio delle società
partecipate che incidono sui costi generali della pubblica
amministrazione, che andrebbero aggiunti a quelli che oggi
esaminiamo, idem per i ricavi. Sappiamo solo che, ad esclusione di
CVA, molte delle altre partecipate hanno bilanci di segno negativo,
ma non siamo in grado di approfondire nulla in questa sede, sui
risultati delle linee di sviluppo, delle strategie, e della
gestione. Come dire? una nebbia colpevole, perché io sento alto il
dovere del Consigliere regionale di rispondere ai valdostani. Prima
si parlava che dobbiamo rendere conto ai valdostani, ecco, su come
sono stati spesi "tutti" i soldi, non "parte" dei soldi, mentre qui
si parla solo di una parte di essi.
Disponiamo solo di saldi, e mi rammarico davvero che in questa
legislatura non si sia fatto nessuno sforzo per rendere più
trasparenti i conti della nebulosa composta da società controllate,
agenzie regionali, società di scopo, società
in house
,
fondazioni per riunirle in una sorta di - passatemi il termine -
"bilancio consolidato regionale". Rimango ostinatamente convinto
che andasse fatto per almeno cinque ragioni fondamentali. Il primo,
innanzitutto per motivi contabili, in modo da garantire
concretamente la trasparenza del bilancio e il controllo dei conti;
secondo, per dare un quadro d'insieme ed evitare doppioni,
sovrapposizioni, sprechi e scatole cinesi già discutibili per le
società private, ma che una sana amministrazione pubblica non
dovrebbe mai permettere e neppure immaginare; terzo, per permettere
una concreta progettualità e per programmare il futuro sulla base
di dati affidabili, completi, programmazione praticamente assente
dall'oggetto sociale di buona parte di questo organismi
parapubblici; quarto, per permettere...io penso - doveva essere la
sfida più alta - per permettere al Consiglio Valle di discutere ed
approvare una corretta strategia economica, finanziaria e
gestionale delle stesse partecipate, studiata e calibrata, in modo
da essere completamente sia l'azione della pubblica
amministrazione, sia le attività d'impresa private per le quali le
partecipate pubbliche non devono essere elementi di concorrenza, ma
di sinergia; quinto, non per ultimo, per una concreta e non formale
attività di vigilanza e valutazione sui risultati, da farsi in
Consiglio regionale nel confronto normale, democratico, tra
maggioranza e opposizione.
Il confronto è alla base di ogni forma di democrazia e deve
tornare ad essere al centro dell'azione politica, a mio avviso,
anche in Valle d'Aosta; per farlo nella sede istituzionale
dell'aula consiliare è però necessario avere dati costantemente
aggiornati, monitoraggi, e procedure di accesso agevolate,
semplici, che non ci vadano due settimane per capire, orientarsi
nella nebulosa galassia delle società, elementi essenziali per
ragionare insieme, proporre alternative, rimodulare, laddove
necessario, l'azione politico-amministrativa. Purtroppo, cari
colleghi, questi elementi oggi non ci sono; più volte inascoltati
abbiamo evidenziato in quest'aula questa mancanza, ma avete sempre
fatto orecchie da mercante!
Lei per primo, Presidente, non ha voluto affrontare questo tema,
forse perché preferisce avere le mani più libere, ma non voglio
polemizzare, non mi interessa polemizzare e alla chiusura di cinque
anni di lavoro l'obiettivo era un altro, quello di avere tutte le
carte scoperte sul tavolo. Mi limito a ricordare
en passant
,
perché è altamente significativo, un metro di lavoro del tutto
inadeguato, il tema dell'andamento negativo della Casa da gioco,
della nostra Casa da gioco, su cui lei glissa da tempo come un
pattinatore, e peraltro poco elegante. È di tre giorni fa la prima
fotografia dei primi tre mesi che tracciano purtroppo un ulteriore
calo importante, una riduzione degli ingressi, un calo nel gioco,
un calo importante negli introiti; siamo di nuovo oltre il 15
percento nei primi tre mesi rispetto al 2012 e siamo molto
preoccupati! Accentrare, verticalizzare le decisioni, rendere
soggettiva ogni scelta senza definire le priorità, privilegiare il
metodo degli incontri e dei
pourparler
privati e personali
rispetto al confronto aperto (e ribadisco il termine
"democratico"), questo è il suo metodo che la maggioranza sostiene,
sia pure con una fetta di dissenso ormai consolidato; metodo che
peraltro funziona poco e male, come abbiamo visto e che non ha
bisogno di un'amministrazione che funzioni veramente, perché si
saltano tutti i passaggi, in nome di un decisionismo del tutto
fuori luogo. Infatti, assumere decisioni così importanti senza
migliorare la macchina amministrativa regionale ne lega l'efficacia
alla sola capacità personale o al caso. È davvero una scelta grave,
a nostro avviso, che indebolisce le istituzioni e le rende sempre
più succubi di protagonisti singoli e di personalità, mentre
avremmo bisogno, invece, come i risultati insoddisfacenti
dimostrano, di una macchina moderna, più rapida, più efficiente che
non avete fatto nulla per creare.
Le conseguenze nefaste dell'accentramento si notano anche in
episodi meno rilevanti, ma significativi. Nello scorso Consiglio
abbiamo invertito i punti perché il Presidente nel pomeriggio non
poteva essere in aula, e prima di uscire per i suoi impegni
improrogabili rispose a 17 punti su 23. Non è ammissibile e neanche
dignitoso per gli altri Assessori che tutto passi da una sola
persona! L'uomo solo al comando non è coerente con la nostra storia
di popolo democratico valdostano, si è dimostrato inefficace e
dunque deve sparire dalla scena politica nella prossima
legislatura, per il bene dell'istituzione, per il bene della
democrazia e per il bene della buona politica.
Tornando al rendiconto, in particolare agli investimenti, balza
agli occhi che ne restano davvero pochi, e che quei pochi non sono
neanche stati liquidati entro la chiusura dell'esercizio. Questa
incapacità di spesa negli investimenti è ancora più grave perché la
Regione, contrariamente a quanto comunemente si pensa, non è in
grado di usare la leva finanziaria disponibile, facendo mancare il
ruolo di stimolo e di volano dell'economia che gli investimenti
pubblici hanno sempre rappresentato. Nella funzione "sviluppo
economico" le somme impegnate sono state di circa 130 milioni di
euro, ma quelle liquidate durante l'anno si sono fermate a 37
milioni di euro. Non vorrei aprire una parentesi, ma dobbiamo farlo
come gruppo di ALPE, anche perché il Presidente Lattanzi ha
dedicato quasi una pagina intera alla funzione "agricoltura", che è
fanalino di coda ormai da tanti anni, ahimè, dove, a fronte di 47
milioni di euro di impegni, il liquidato si attesta a neanche 13
milioni di euro; una misera e vergognosa percentuale che a malapena
raggiunge il 28 percento! Quante volte in quest'aula avete
utilizzato il termine "rimodulazione triennale", "riallocazione dei
fondi", "ridistribuzione" per poter impegnare e liquidare, per
poter far funzionare la macchina in maniera veramente più dinamica
e diretta! Si sono probabilmente dimostrate parole al vento e il
rendiconto mette a nudo i risultati del comparto produttivo che
sono semplicemente sotto gli occhi di tutti.
E nei prossimi anni i margini di manovra saranno ancora più
limitati, lo diceva prima l'Assessore La Torre, lo dite voi stessi
nel vostro bilancio pluriennale, le "risorse libere" per
investimenti saranno ancora inferiori alle attuali, quando sarebbe
invece stato necessario probabilmente comprimere le spese correnti
per recuperare comunque delle risorse. Dunque nei mesi che verranno
saremo costretti a mettere davvero in campo idee nuove e anche
soprattutto tanto coraggio, per cambiare rotta e avviare
investimenti meno costosi, ma in grado di garantire una maggiore
redditività rispetto a quelli da voi previsti e che non siete
comunque neppure stati in grado di completare. La sfida è
sicuramente molto alta, non è semplice, ed è aggravata dal fatto
che, al di là degli equilibri formali, questa maggioranza consegna
alla prossima Assemblea e al prossimo Governo una situazione
finanziaria difficile da gestire, a mio avviso, per due motivi: la
spesa corrente in continua crescita, in maniera comunque
importante, e la seconda la minore disponibilità di risorse per
investimenti che, semmai, si concentrano su quel mondo delle
partecipate, sul quale poco prima ho già fatto qualche
riflessione.
Voglio prevenire l'obiezione che sul bilancio regionale si è
abbattuta la scure delle scelte statali e che questa è la causa
della nuova situazione; non c'è dubbio che lo Stato ha fatto pagare
alle Regioni, alle Comunità locali e ai cittadini il costo della
sua inefficienza, ma basta scorrere i bilanci di altre Regioni,
soprattutto di quelle a noi più vicine per struttura, funzioni, e
anche storia, per rendersi conto che non si sono fatte cogliere
impreparate come noi e hanno contenuto in termini più ragionevoli
la contrazione di risorse. Questa è una responsabilità per chi ha
amministrato la Valle d'Aosta in questi anni e una responsabilità -
lo devo dire - per ragioni storiche e politiche che pesa come un
macigno. Gli ultimi drammatici mesi di vicende nazionali e una
presa d'atto tardiva, ma meritevole, dei ritardi e delle omissioni
del Governo regionale e del suo Presidente, nel gestire questo
periodo di "vacche magre", hanno fatto nascere una nuova
consapevolezza della difficoltà della situazione e della necessità
immediata di cambiare rotta.
Accenno in sintesi i primi, a nostro avviso, a mio avviso, tre
passaggi fondamentali che andranno compiuti contemporaneamente per
rimettere in rotta la nostra economia o, quanto meno, provarci: la
macchina regionale.
Il primo: rimettere - come dicevo prima - in sesto un bilancio
consolidato, necessario, urgente, da subito, dovrà essere rivisto
alla radice il sistema delle società, si tratta di una risorsa
importante per tutti, ma sappiamo come ora è utilizzato e questo
metodo va assolutamente cambiato, priorità principale. Intanto
saranno da sostenere soltanto quelle società che sono strategiche
per gli interessi collettivi - non tutte le sono, non
nascondiamocelo - e dunque va ripreso quel fecondo dialogo tra
privati e pubblico, perché ognuno si assuma le proprie
responsabilità e svolga i propri compiti eliminando ogni forma
anche minima di concorrenza e realizzando invece forme di sinergia
reciproca. Le partecipate dovranno essere messe in condizione, a
partire dalla scelta dei dirigenti, di produrre valore e ricchezza,
e non di assorbire solo risorse pubbliche. Le procedure di
trasparenza dovranno "tornare a essere" la normalità, a garanzia
che ogni scelta, sia riferita al personale, sia ai fornitori, sia
fatta partendo dal presupposto che tutti i cittadini valdostani e
tutte le imprese valdostane sono davvero uguali agli occhi
dell'Amministrazione. Gli utili dovranno essere prioritariamente
reinvestiti nelle partecipate per aumentarne il grado di
efficienza, il patrimonio e, in seconda battuta, destinate al
calderone generale. Ridurre l'indebitamento, infatti, non è più
un'opzione, è un altro imperativo categorico.
Secondo: una riforma dell'Amministrazione regionale; anche
questo è un passaggio delicato, più volte da noi toccato in questi
cinque anni, ma irrinunciabile. Dovremmo tornare a separare il
ruolo politico da quello amministrativo, un obiettivo che la Giunta
uscente ha volutamente ignorato per continuare a gestire gli
interessi di pochi piuttosto che il bene comune generale, riforma
necessaria, sia per la politica che deve tornare a dare gli
indirizzi e linee di sviluppo, un disegno definito in cui imprese,
forze sociali, volontariato e cittadini in generale si muovano
sapendo quali sono il percorso e soprattutto l'obiettivo, ma
riforma necessaria anche per restituire un ruolo specifico alla
macchina amministrativa, che deve essere liberata delle attuali
ingerenze indebite e tornare a essere responsabile del proprio
lavoro e dei risultati, sulla base dei quali sarà misurata.
Terzo: a nostro avviso, anche qui, rilanciare il lavoro e
occupazione; ma come? Noi siamo
conscients
di non avere
assolutamente la bacchetta magica, ma sarà una di quelle priorità;
anche qui il metodo di lavoro prima deve assolutamente cambiare, si
dovranno infatti ascoltare prima le imprese e il mondo del lavoro,
poi decidere quali investimenti attuare, lasciando agli attori
privati quella piena libertà di iniziativa, però come? A nostro
avviso è importante all'interno di regole certe e non variabili,
senza la quale non ci può essere sviluppo e soprattutto crescita.
Dovremmo dare nuovamente a tutti pari opportunità e il diritto di
essere valutati sulla base delle proprie idee, e soprattutto dei
propri meriti. Restituire ad ogni cittadino la propria dignità
individuale significa prima di tutto dare certezza che chi cerca un
lavoro lo deve poter fare sapendo che non dovrà ricorrere a favori
come purtroppo avviene.
Non è certo un elenco esaustivo, ma mi limito qui a sottolineare
che altri importanti scenari restano in ombra dopo la lettura del
rendiconto. Mi riferisco alla tematica degli Enti locali...altre
parole al vento in questi cinque anni, diciamo tutti che le
istituzioni debbono avvicinarsi al cittadino, che i Comuni sono una
ricchezza democratica, ma anche operativa; poi ci accorgiamo che
nelle ultime tre finanziarie, quattro finanziarie, i trasferimenti
senza vincoli di destinazione sono scomparsi praticamente dal
bilancio regionale o, quanto meno, invertiti più del doppio, una
cancellazione del ruolo delle comunità locali affidata a
provvedimenti di natura finanziaria, tagli drastici che svuotano il
ruolo e le funzioni dei nostri Comuni che hanno anticipato le
preoccupanti notizie di attualità sulle modalità di funzionamento
delle prossime associazioni di Comuni, l'ennesimo affronto alle
autonomie locali e dei Comuni, frutto di irrazionali imposizioni
dall'alto che - è questo il fatto grave - trovano sponda in una
componente all'interno comunque dell'organizzazione dei Comuni, un
CELVA forse trasformato impropriamente nell'altoparlante acritico
delle volontà della Giunta accentratrice! Anche in questo caso non
possiamo tacere il fatto che i nostri continui richiami al rispetto
di principi di sussidiarietà e dell'autonomia non siano mai stati
presi in considerazione. Se serve un grande schieramento compatto
per questa battaglia, che non è di parte, ma è di principio e di
libertà democratica, oltre che di efficienza, è noto infatti che
fino ad oggi la razionalizzazione sui servizi ha determinato non
riduzioni, ma incrementi nelle tariffe a carico dei valdostani,
tariffe per i cittadini e, dunque, nessun risparmio di costi come
annunciato.
Il rendiconto dimostra anche una scarsa attenzione alle
problematiche dell'ambiente; anche in questo caso, però, i dati ci
dicono che è un atto di un processo di centralizzazione delle
decisioni che si sostituisce alle associazioni di categoria e le
priva dell'autonomia necessaria che è alla base dello sviluppo.
L'Ente Regione - lo diciamo per l'ultima volta - deve tornare a
esercitare una funzione di indirizzo, raccordo, coordinamento e
monitoraggio, non di attore diretto come sta invece rischiando di
essere, complici in qualche caso i Comuni, che invece di svolgere
azioni di sostegno ed indirizzo per gli operatori organizzati nei
consorzi hanno scelto di entrarvi come soggetti direttamente
interessati...
Si dà atto che dalle ore 10,30 presiede il Vicepresidente
Lanièce.
Presidente
- Se può avviarsi alla
conclusione...grazie.
Chatrian (ALPE)
- ...è da questa commistione...sto
terminando Presidente...è da questa commistione e dalla confusione
di ruoli tra pubblico e privato che deriva la bassa efficienza
delle onerose azioni di promozione e sviluppo varate in questi
anni.
Il rendiconto di oggi è stato per me, e per noi, comunque una
lettura molto interessante, lo useremo come lezione per non
commettere gli stessi errori nell'esercizio in corso e per il
prosieguo. Questo Consiglio Valle, una volta ripreso il proprio
ruolo originario di organo d'indirizzo e di elaborazione di
progetti e programmi e abbandonato quello svilito di organo di
ratifica delle decisioni, dei programmi, dei progetti della Giunta,
dovrà prendere in considerazione un quadro di insieme di impegni
assunti, le possibilità di riallocare le risorse, individuare e
tagliare le spese superflue e gli sprechi che sono ancora molto
presenti. Lo dovrà fare operando con un orizzonte temporale di
medio periodo, almeno 10 anni, e facendo in modo in ogni atto, in
ogni scelta sia garantita la piena trasparenza, concetto che questa
maggioranza e questa Giunta non hanno ancora assimilato o non ne
hanno perlomeno...hanno un'idea perlomeno distorta. Il secondo
principio di metodo che dovrà tornare a pieno titolo nell'agire
politico è il confronto e, se possibile, la condivisione; le
decisioni importanti vanno assunte solo dopo un confronto aperto
sulla base di dati di fatto e di proiezioni affidabili elaborate da
persone competenti. Se il confronto è un obbligo, a nostro avviso,
non lo è invece la condivisione, ma su alcuni argomenti di
interesse comune andrà ricercata in tutti i modi possibili.
La nostra comunità valdostana mette il suo destino nelle mani di
un'Assemblea elettiva, noi siamo quell'Assemblea, e noi dobbiamo
occuparci della Valle d'Aosta e di disegnare il "suo" e il "nostro"
futuro. Il Governo non è eletto direttamente dai valdostani ed ha
perciò il dovere di attuare nel migliore dei modi possibili le
linee che il Consiglio Valle definirà. Il tempo in cui un solo
personaggio politico si metteva al comando per guidare da solo - e
quasi incontrastato - la macchina regionale, a nostro avviso
appartiene al passato. Grazie.
Presidente
- Grazie. Sempre in discussione generale, ha
chiesto la parola la collega Carmela Fontana; ne ha facoltà.
Fontana (Pd-Sin.VdA)
- Grazie Presidente.
Siamo riuniti per discutere dell'approvazione del rendiconto
generale della Regione per l'esercizio finanziario 2012,
dell'assestamento del bilancio di previsione per l'anno finanziario
2013 e delle relazioni della Sezione di controllo della Corte dei
Conti per la Valle d'Aosta. In particolare, vorrei soffermarmi sul
documento che la Corte dei Conti ha redatto con riferimento ai
bilanci dell'USL della Valle d'Aosta nel periodo 2007-2011.
Dobbiamo riconoscere che il Servizio sanitario valdostano offre
un'alta copertura alle esigenze dei cittadini, nonostante il fatto
che, a differenza di altri sistemi sanitari, in Valle d'Aosta debba
essere garantito ogni singolo servizio a causa della distanza di
altri ospedali e che ciò comporti, di conseguenza, uno dei costi
più alti a livello nazionale. La Corte dei Conti ha valutato la
situazione patrimoniale d'indebitamento dell'USL in modo tutto
sommato positivo, ma ha evidenziato anche alcuni aspetti gestionali
che bisognerebbe migliorare. Tra gli aspetti che ci sembrano
particolarmente importanti segnaliamo l'assenza di una contabilità
separata per l'attività intramoenia, con la conseguente
impossibilità di individuare i costi imputabili per l'attività...ma
chi ha introdotto e gestito questo servizio? Non credo che sia
stata una scelta dei dipendenti, dei medici o paramedici. Una delle
motivazioni per cui si è scelto di ricorrere all'attività
intramoenia consiste nell'esigenza di abbattere le liste di attesa
per le prestazioni, anche ambulatoriali, che in Valle sono
eccessivamente lunghe, anche se poi in realtà questo non è
avvenuto, né con l'intramoenia, né con altri sistemi. È stata
comunque l'azienda che ha scelto questa strada e poi non si è
preoccupata di trovare sistemi efficaci di verifica e controllo dei
risultati. Il Direttore amministrativo dell'USL della Valle d'Aosta
ha dichiarato in Commissione che, modificando il regolamento
adottato ai sensi del decreto Balduzzi, si adotterà una contabilità
separata per quest'attività, in modo che anche all'esterno siano
conoscibili le relative cifre. Vedremo se ciò sarà effettivamente
realizzato, comunque non è solo un problema di dati o di scambio di
informazioni. È vero che la normativa italiana è complicata e
farraginosa, ma ad esempio per quanto riguarda il contenimento dei
costi ci sarebbero degli strumenti per lavorare meglio e strappare
i prezzi giusti. Il problema è che bisogna partire bene sin
dall'inizio e cioè fare delle gare serie, non dei rinnovi
contrattuali per anni con lo stesso fornitore, non si possono
gestire gare facendo dei bandi pubblici insufficienti, scarsi o
carenti, è necessario fare un capitolato preciso, completo,
attento, spiegare cosa si vuole e come lo si vuole; anche i
disciplinari di fornitura devono essere altrettanto rigidi, solo
così si può evitare di incappare in contenziosi con costi elevati
che questi comportano.
Veniamo poi al mancato rispetto del 2011 dell'obiettivo fissato
della riduzione della spesa per il personale, segnalato dalla Corte
dei Conti. La Corte ha rilevato che il 10 percento di tale spesa è
costituito da assunzioni e funzioni atipiche. Non è un'osservazione
da poco, perché il 10 percento significa circa 13 milioni di euro
all'anno, buona parte dei quali si potrebbe risparmiare. La Corte
ha evidenziato anche che i costi delle sole consulenze negli ultimi
cinque anni sono stati di circa 12 milioni di euro all'anno. Noi
diciamo basta ai consulenti esterni, bisogna lavorare al meglio con
i dipendenti in organico. Ci sono poi dei veri controsensi...se
l'USL ha investito insieme alla Regione per organizzare dei corsi
da operatori socio-sanitari specializzati, gli OSS, e poi li mette
a fare le pulizie, c'è evidentemente qualcosa che non quadra!
Quest'utilizzo è sicuramente improprio e, prima di arrivare a
tanto, bisognerebbe discutere anche con le organizzazioni sindacali
di categoria. È ovvio che tutti quelli che sono assunti devono
lavorare, ma ognuno nel rispetto del suo ruolo, della sua
qualifica. In Commissione ho sentito un'affermazione che ritengo
gravissima dal punto di vista sindacale e manageriale...io sospendo
il Consiglio, perché mi sembra che veramente...non so, non
interessano a nessuno queste...un po' più di attenzione, mi
sembra...un po' di rispetto per le persone che intervengono...
In Commissione ho sentito un'affermazione che ritengo gravissima
dal punto di vista sindacale e manageriale, fatta dal Direttore
Amministrativo che ha detto testualmente: abbiamo le persone, ma se
non sono capaci c'è bisogno di una consulenza esterna, lasciamo a
casa chi non ha le risposte e prendiamo chi sa risolvere la
situazione. Ma chi decide se uno è capace o no? Chi ha il potere di
mandare via qualche lavoratore? È sicuro, il Direttore, di potersi
comportare così? E chi lo dice che il consulente è più bravo del
dipendente? I dipendenti vengono messi nelle condizioni anche
economiche dal consulente? Questa è davvero un'uscita
infelicissima! Quanto alla stessa farmaceutica territoriale, i
rappresentanti dell'USL dichiarano che quella valdostana è una
delle aziende più virtuose, mentre nella spesa ospedaliera
l'obiettivo è quello comunque di riuscire ad avvicinarci il più
possibile alla percentuale stabilita a livello nazionale sulla
riduzione dei costi per il 2012 e il 2013. Gli stessi ritengono di
aver fatto una grandissima operazione di miglioramento sulla spesa
per i beni e i servizi, sui costi unitari degli acquisti, sulla
razionalizzazione dei consumi e sulla riduzione dei magazzini. Noi,
però, riteniamo che queste riduzioni vadano a danno dei pazienti.
Sosteniamo da tempo che i costi della sanità sono più alti che nel
resto d'Italia, però poi assistiamo a delle assurdità come la
chiusura di servizi importanti...penso, per fare degli esempi, alla
ludoteca, alla medicina integrata per le donne...
Mi sembra che da una parte si facciano riduzioni su cose che non
devono essere ridotte perché a subirne le conseguente sono i
pazienti ed il personale per il quale si riducono infatti le ore di
lavoro, mentre dall'altra si assiste ad una marea di
sprechi...penso agli affitti, come ho già detto, alle consulenze.
Bisogna prendere atto delle difficoltà di tipo economico, che
riguardano il resto di tutto il Paese, ma non bisogna tramutarle in
una scusa per penalizzare trasversalmente tutti i cittadini,
soprattutto gli utilizzatori finali, che in questo caso sono i
pazienti. È necessario inoltre evitare di irrigidire ulteriormente
le procedure interne all'USL che mettono in difficoltà i funzionari
e i fornitori. Se tagli si devono fare, questi devono però essere
mirati agli sprechi e non colpire senza criterio. In previsione di
tagli previsti da qui al 2017 sono sinceramente molto preoccupata.
Per questo motivo chiedo di individuare i reali sprechi che sono
veramente tanti e di dedicare un'attenzione maggiore ai servizi, in
quanto i malati e i lavoratori non devono sopportare le conseguente
di questa situazione della quale, oltre tutto, non sono
responsabili.
L'analisi del rendiconto 2012 è un'attività molto complessa,
considerata la natura estremamente tecnica del documento contabile.
Tuttavia la discussione del rendiconto 2012 coincide anche con
l'ultima adunanza del Consiglio regionale e quindi, naturalmente,
questo documento assume in qualche modo anche il significato di un
bilancio di fine legislatura. All'inizio di questa legislatura, nel
2008, avremmo potuto immaginare che ciò sarebbe accaduto negli anni
successivi? Mi riferisco in particolare alla crisi economica che
già...
Presidente
- Colleghi, scusate, vi chiedo un po' di
silenzio.
Fontana (Pd-Sin.VdA)
- ...nell'autunno del 2008 ha
iniziato a manifestarsi. Inizialmente questa crisi economica
sembrava simile a quelle precedenti e si immaginava che da lì a
qualche tempo si sarebbe assorbita e l'economia avrebbe
ricominciato a crescere...purtroppo non è andata così! La crisi del
2008 persiste e non ci sono segnali di ripresa.
Il Partito democratico, fin dall'inizio, ha capito la gravità
della situazione, mentre purtroppo ci sembra che la Giunta e il
Consiglio regionale l'abbiano a lungo sottovalutata, e se è vero
che sono stati adottati interventi legislativi a sostegno delle
famiglie e delle imprese per affrontare questa crisi, dobbiamo
comunque chiederci se ciò che abbiamo fatto sia stato sufficiente o
se non potevamo fare qualcosa di più. Le manovre anticrisi di
allora sono state prorogate negli anni successivi, in forme
sostanzialmente uguali, fino a tutto il 2013. Tutti siamo ormai
consapevoli che la crisi è strutturale e il mondo non sarà più come
prima, ce lo dicono le famiglie che non arrivano a fine mese, ce lo
dicono i disoccupati che hanno perso la dignità, ce lo dicono le
imprese che non hanno più ordini e non possono più permettersi di
assumere o almeno confermare le assunzioni in essere.
A dire il vero vi è la sensazione che in Valle d'Aosta la
situazione sia migliore rispetto al resto d'Italia e il tasso di
disoccupazione, seppur in crescita, è più basso rispetto alla media
nazionale. Penso comunque che finché il tasso di disoccupazione non
sia pari a zero...vuol dire che dietro a quel dato ed a quel numero
c'è una persona che non ha lavoro, c'è una famiglia che non ha uno
stipendio. Ciò impone la necessità di compiere ulteriori sforzi per
supportare la formazione, per favorire le assunzioni, soprattutto
dei giovani, per evitare il rischio che la gente perda la
speranza.
Più nel dettaglio del rendiconto ho notato che la spesa
dell'anno 2012 è stata pari a 1 miliardo e 316 milioni di euro, non
è mia intenzione entrare nell'analisi di ciascun intervento, ma mi
limito a rilevare che tale spesa si è ridotta di 233 milioni di
euro, un importo pari a circa il 15 percento del totale; questi
soldi in meno che non sono stati spesi sono, in definitiva, soldi
in meno che circolano nell'economia valdostana, in altre parole
sono lavoro in meno. Un'altra osservazione riguarda la cassa della
Regione, che a fine anno 2012 ha un saldo di 337 milioni di euro, è
una cifra veramente considerevole. Rivolgo una domanda
all'Assessore al bilancio, se ci può spiegare meglio, a me al e al
Consiglio regionale, come mai con tutti questi soldi in cassa la
Regione non è riuscita a pagare tutti i debiti a fine hanno
2012.
Colgo l'occasione, dal momento che siamo anche a fine
legislatura per ringraziare tutti i dipendenti dell'Amministrazione
che in questi anni ci hanno aiutato nel nostro lavoro mettendo a
nostra disposizione le loro competenze e il loro tempo, e che hanno
così reso meno gravoso il nostro compito e ci hanno permesso di
ottenere risultati migliori. Grazie.
Si dà atto che dalle ore 11,08 riassume la presidenza il
Presidente Emily Rini.
Presidente
- Grazie. Ci sono altre richieste
d'intervento? Altri colleghi che vogliono prendere la parola sempre
in discussione generale? Nessuno? La parola al collega Rosset.
Rosset (UVP)
- Grazie Presidente. Ringrazio il relatore,
l'Assessore, per le loro puntuali relazioni tecniche.
Penso in questi anni di aver sempre svolto con la necessaria
diligenza il ruolo che poi ho lasciato per le note ragioni
politiche, il ruolo di Presidente della II Commissione e di
relatore della gran parte dei provvedimenti finanziari di questa
legislatura regionale. Ebbene, chiunque avesse voglia di rileggere
le mie relazioni svolte qui, in aula, penso che avrebbe conferma di
un fatto: la mia grande e crescente preoccupazione per la crisi
economica che, proprio dal 2008, ha fatto irruzione anche in Valle
d'Aosta e la cui onda lunga è ancora purtroppo del tutto attiva a
quasi cinque anni di distanza. Nessuno avrebbe pensato che la crisi
persistesse e, anzi, assumesse nuove forme. Lo stato di emergenza e
di generale preoccupazione non è ancora finito, siamo e restiamo
nel pieno della tempesta. Il test delle elezioni politiche in
Italia ha dimostrato, non solo con la forte astensione, come la
transizione non sia finita, e questo in un clima di sfiducia che
non va snobbato perché cartina tornasole di una società italiana
che soffre, di una società che ha dei problemi economici con le sue
ricadute sociali.
Anche la Valle d'Aosta subisce questa situazione complessiva e
le azioni assunte per contrastare i problemi non possono,
ovviamente, essere da sole risolutive. Bisogna che l'Italia
riparta, noi con lei, e che l'Unione europea faccia il suo dovere
per creare sviluppo e occupazione. L'economia valdostana stanti la
durata, l'intensità e l'ampiezza della crisi, con il passare del
tempo ha iniziato a manifestare preoccupanti segni di
deterioramento. La nostra regione è inserita in un contesto
italiano ed europeo e mondiale che non consente un grande ottimismo
e ci obbliga a smisurati sforzi di razionalizzazione e di economia,
come mai ci si sarebbe aspettati di dover fare. Non si tratta di
drammatizzare, ma neppure è logico minimizzare gli eventi che ci
obbligano a condividere le azioni a salvaguardia della nostra
comunità. La verità è che oggi siamo più poveri, con i dati
fondamentali peggiorati, e con un calo di fiducia verso l'azione
del Governo Rollandin, i cui segni sono visibili a chiunque voglia
vederli.
La stessa preoccupazione riguarda sempre la questione delicata
dei rapporti con Roma, sia sotto il versante delle entrate che
sotto il profilo della spesa, così come è stato disatteso il nuovo
ordinamento finanziario in vigore in questi ultimi anni a seguito
dello sciagurato federalismo fiscale; le norme sempre più
stringenti del Patto di stabilità di derivazione comunitaria hanno
reso più difficile una libertà di azione cui si è aggiunto un
centralismo statale che ha compresso anche la portata della nostra
legislazione, al centralismo statale cui è corrisposto purtroppo un
medesimo atteggiamento dal Governo regionale verso l'autonomia
finanziaria del nostro sistema autonomistico, che purtroppo ha in
larga parte subito passivamente queste invasioni di campo che
mostrano un tentativo di ricentralizzare dopo la ventata di
autonomia comunale sviluppatasi a partire dalla seconda metà degli
anni '90.
Mi ha preoccupato in modo particolare una logica crescente che
ha portato il Presidente della Regione, sia nei confronti del
Consiglio, ma anche verso i membri della Giunta, ad essere
protagonista solitario delle politiche di impostazione e di
applicazione delle manovre finanziarie, questo nella logica che noi
da sempre denunciamo, sin dalla nostra nascita, del rifiuto al
pensiero unico; situazione già non tollerabile in tempi ordinari,
che diventa grave in questa stagione di crisi globale che colpisce
anche la credibilità della politica, come è evidente nella
situazione italiana, a parecchie settimane dalle elezioni
politiche, che non sembra aver risolto in termini di stabilità
quelle incertezze che portarono al Governo tecnico di Mario Monti.
Oggi sull'azione del Governo tecnico recitano il
de
profundis
.
Noi, da tempo, segnalavamo le attitudini antiautonomiste e
antiregionaliste che sono spesso un indicatore utile per capire
dove la politica voglia andare. In questo senso sono stati anni
difficili e i prossimi lo saranno nuovamente, per questo riteniamo
che gli anni a venire serviranno per un cambio profondo di metodi e
di contenuti, lo ha evidenziato anche l'Assessore La Torre. Oggi
c'è in atto un cambiamento che impone anche per la Valle d'Aosta di
trovare un modello efficace e valido per conciliare le nostre
esigenze con la nostra logica federalista, un cambiamento di
sistema che comporti un riposizionamento strutturale della finanza
regionale e il conseguente riorientamento delle politiche e delle
azioni.
Vorremmo che ci fosse la consapevolezza che si tratta anche di
un cambiamento culturale, che coinvolga tutte le istituzioni e
l'intera società, e che richieda a tutte le componenti della
società civile una partecipazione responsabile agli sforzi che la
Valle d'Aosta dovrà affrontare per riprendere il sentiero della
crescita. Salvaguardare e rafforzare l'autonomia finanziaria della
Valle d'Aosta richiede innanzitutto la rigorosa e decisa difesa
dell'assetto statutario, contrastando con gli opportuni strumenti
le manovre nazionali adottate in violazione alle prerogative
statutarie, decisioni che ormai caratterizzano la filosofia dei
tecnici del Governo Monti, con una logica decisionale accentratrice
contraria a tutti i principi autonomisti e federalisti su cui
dovrebbe poggiare saldamente ogni azione di governo; quindi
un'alternativa seria per ripartire con una politica ancorata ai
valori e alle idee con una distribuzione delle risorse più equa,
più seria, e frutto di un confronto continuo con la comunità e non
scelte personalistiche dettate spesso da disegni difficili da
capire e da condividere, se non firmando cambiali in bianco. Il
contrarsi delle risorse a disposizione della comunità implica un
confronto vero e partecipato su cui allocare le risorse e su dove
si devono operare le economie. Il contrarsi delle risorse ci impone
di definire una manovra forte e stringente di razionalizzazione e
qualificazione della spesa pubblica, incentrata su un processo di
modernizzazione del sistema pubblico regionale, in grado di
sopportare una trasformazione complessiva degli Enti pubblici e dei
rapporti dell'Amministrazione con i cittadini e con le imprese. Un
sistema pubblico regionale più moderno ed efficiente e meno costoso
rappresenterebbe una leva essenziale in grado di assicurare una
forte riduzione delle spese soprattutto di funzionamento,
salvaguardando le risorse per gli investimenti essenziali per lo
sviluppo, fornire servizi di maggiore qualità alla collettività e
contribuire al corretto equilibrio della finanza pubblica. A tal
proposito, prendiamo atto di una serie di suggerimenti menzionati
nella relazione della Corte dei Conti riguardanti i rapporti tra
USL, partecipate, Enti locali e il Consiglio regionale, nonché
l'adozione di parametri idonei a verificare l'efficacia della
spesa.
Ora, consapevoli della necessità di un'azione compartecipata
agli sforzi di risanamento, proprio per la delicatezza di questa
fase, il contenimento della spesa pubblica regionale è un processo
che non si può eludere nell'interesse della comunità
valdostana.
Presidente
- La parola al collega Prola.
Prola (UV)
- Grazie Presidente.
Nella vita amministrativa il bilancio di previsione, la legge
finanziaria, il rendiconto, l'assestamento, sono passaggi
fondamentali ed indispensabili che delineano i percorsi decisionali
e permettono di fare il punto dell'azione politica condotta dal
Governo regionale e fare alcune riflessioni di origine economica.
L'analisi del rendiconto e dell'assestamento di bilancio di
previsione ci offrono un quadro di verifica delle risorse che sono
a disposizione e come sono state impegnate, in quale misura gli
interventi programmati siano stati portati a termine con la
concreta realizzazione.
Una piccola analisi anche a livello nazionale è necessaria per
significare il momento particolare in cui ci troviamo ad operare.
Ci troviamo ormai dal 2008 ad operare in una situazione complessa,
per le ricadute che subisce anche la nostra Valle, sia della
generale crisi finanziaria e anche per le conseguenze delle
ripetute manovre e disposizioni che derivano dal livello centrale e
che paralizzano l'attività sia amministrativa che economica.
L'azione del Governo tecnico è stata confusa, convulsa, poco
efficace, rigida e soprattutto poco rispettosa della nostra
Autonomia. Non parliamo poi della situazione politica dove, a
distanza di più di un mese dagli esiti elettorali, il sistema
politico è ancora avviluppato alla ricerca di una soluzione per
definire un possibile governo, ma la sensazione è che i problemi
reali non entrino nella preoccupazione primaria dei partiti o dei
movimenti; lo shock dato dal voto li ha storditi, più che scuoterli
verso un sussulto di cambiamenti urgenti. L'esito è una sorta di
discussione irreale, mentre l'economia versa in gravissime
difficoltà. Diverse imprese rischiano l'asfissia per mancanza di
ossigeno, la carenza di liquidità sta bloccando la circolazione
sanguigna dell'economia, gli investimenti delle imprese si contano
con il contagocce frenati dall'incertezza del panorama politico,
l'occupazione rimane bloccata, la restrizione del credito sta
generando un circuito perverso, la domanda interna dei consumi è
piatta e non accenna a riprendersi, con la complicità di politiche
che ne hanno ulteriormente compromesso la possibilità, e quindi le
famiglie sono caute nello spendere.
Il Patto di stabilità blocca le pubbliche amministrazioni
nell'alimentare l'economia attraverso la realizzazione di opere,
soffocando una miriade di piccole e, nel caso della nostra Valle,
piccolissime imprese che costituiscono una parte significativa
dell'ossatura produttiva del territorio. All'interno di questo
quadro le banche hanno assunto atteggiamenti ulteriormente
selettivi, sia nel non accogliere le domande di affidamento da
parte delle imprese, sia nei tassi applicati e nei costi aggiuntivi
attribuiti. Imprese, quindi, che riducono i margini per mantenere
la competitività sul mercato, ma che nel breve periodo inibiscono
una qualsiasi possibilità d'investimento nell'innovazione o nel
personale. Siamo e restiamo in piena recessione, sopportando
inoltre un peso che definirei "assurdo", di una fiscalità
oppressiva e soffocante.
La Valle d'Aosta patisce questa situazione critica e le azioni
che vengono portate cercano di sollevare e ammortizzare ma
sicuramente non risolvere i problemi. Abbiamo bisogno che il nostro
sistema politico nazionale si prenda carico dei problemi per creare
sviluppo e occupazione e la nostra economia, data la lunghezza, le
dimensioni e l'intensità della crisi, inizia a manifestare
sofferenze, alcuni segnali preoccupanti soprattutto in aree a
vocazione industriale quali la Bassa Valle. Una crisi, quella che è
scoppiata nel 2008 su scala mondiale, che non risparmia il nostro
territorio con un PIL che, nel 2012, registra una variazione
negativa. Certo le difficoltà che incontra la nostra Regione sono
inferiori a quelle registrate dalla maggior parte delle Regioni
italiane, ma l'aumento della disoccupazione e il peggioramento
della crisi industriale sono segnali di forte disagio, il tasso di
disoccupazione è al 6,4 percento ed è forse una seria difficoltà
mai sperimentata prima nella nostra regione. Guardando però il dato
a livello generale si evidenzia che il livello di sviluppo dei
consumi pro capite è al primo posto in Italia per il tasso di
occupazione e la produttività dell'economia (questi sono dati presi
dalla relazione della Corte dei Conti). Restiamo sempre una regione
che ha valori medi del PIL pro capite misurati a parità di potere
d'acquisto nel contesto europeo, che ha risultati di assoluto
rilievo in linea con quelli delle economie maggiormente sviluppate.
La Valle, quindi, mantiene ancora buoni livelli di benessere, ma
risente della crisi in atto e dell'esigenza della finanza pubblica
nazionale che hanno ridimensionato drasticamente la spesa pubblica
a scapito delle risorse a sostegno dell'apparato produttivo e di
quello degli investimenti. Siamo però costretti ad operare anche
noi uno sforzo di razionalizzazione importante con economie in vari
comparti, ma non dobbiamo drammatizzare, e neanche strumentalizzare
gli eventi, e condividere il più possibile l'azione di salvaguardia
della nostra comunità. La situazione odierna ci obbliga ad avere la
forza di rimettere in discussione fatti, problemi e organizzazioni
che sembrano consolidati nel tempo e inamovibili. Le risorse
disponibili hanno subito una continua emorragia, raggiungendo un
limite assolutamente preoccupante, di meno 332 milioni di euro.
Nel settore pubblico l'occupazione dipendente
dall'Amministrazione regionale, viste le attente politiche di
contenimento della spesa pubblica, si è contratta del 6,9 percento
nel periodo 2008-2011, quindi abbiamo operato un contenimento della
spesa pubblica. Il Governo regionale, in applicazione della legge
n. 22/2010, ha ridefinito le strutture dell'Amministrazione con una
riduzione di 12 strutture, con un risparmio di 584,9 milioni di
euro (questo nessuno lo ha detto, ma sono dati che io ho preso
dalla relazione della Corte dei Conti). Abbiamo sempre cercato, e
in alcuni casi di mantenere ed ampliare, il pacchetto di misure
anticrisi indirizzate alle imprese, alle famiglie e alle fasce
deboli...e impattano sul bilancio con cifre che si aggirano sempre
intorno ai 100 milioni di euro.
Non entro nel merito del rendiconto, peraltro già ampiamente
illustrato dal relatore e dall'Assessore, ma segnalo nelle entrate
un aumento di tributi propri rispetto al 2011 con un incremento del
saldo corrente, la notevole riduzione (meno 82,9 percento) nel
disavanzo finale della gestione di competenza, assenza di nuovo
indebitamento, un rilevante positivo incremento delle entrate
patrimoniali dovuto anche ai dividendi distribuiti dalle società
partecipate dalla Regione, e credo che oltre a questo lato positivo
queste società offrono lavoro, creano indotto e mantengono un
livello di qualità della vita soddisfacente. Per verificare
l'operatività della macchina regionale segnalo che le operazioni
gestionali registrano uno scostamento complessivo tra le previsioni
iniziali e quelle definitive del 4,21 percento, che migliorano il
differenziale della passata gestione con un totale impegnato che
raggiunge il 92 percento sulle previsioni definitive, mentre la
velocità di pagamento migliora del 4 percento che delinea, quindi,
una buona capacità organizzativa e di conduzione. Più differenziata
la situazione dei pagamenti effettuati, dove si raggiunge un buon
77 percento dei pagamenti effettuati sulle somme impegnate al netto
nelle contabilità speciali, ma in alcuni settori si soffre la
diversa impostazione per la realizzazione di opere che possono
comportare tempi lunghi di realizzazione, con problematiche
burocratiche complesse ed effetti anche stagionali, specialmente
nelle opere edilizie e nel settore agricolo, dove si opera ad
altezze che impediscono il regolare svolgimento dei lavori, ma
anche si opera con una normativa comunitaria che è decisamente più
restrittiva che in altri settori.
Sulle spese evidenzio il mantenimento di una forte
partecipazione agli impegni sulla sanità e politiche sociali che
raggiungono il 26,4 percento del rendiconto a testimonianza dello
sforzo finanziario necessario per conservare l'alto livello dei
servizi del comparto; altro elemento da evidenziare è l'elevato
intervento finanziario, il 19 percento, per il personale regionale
dei docenti delle scuole e l'importante indirizzo scelto dal
Governo regionale di privilegiare gli interventi nello sviluppo
economico, il 10 percento dell'impegnato. Migliorata la capacità
operativa di riscossione dei residui attivi, mentre il volume di
residui passivi ha registrato un decremento pari al 5,67
percento.
Per quanto riguarda la destinazione dell'avanzo di
amministrazione, l'obiettivo degli interventi adottati è quello di
sostenere l'utilizzo coerente delle risorse, adeguando gli
stanziamenti alle esigenze effettive di spesa che si sono
evidenziati nel corso dell'anno; alcune modifiche legislative
vengono portate nel segno della semplificazione nella riscossione
delle tasse automobilistiche dove vengono ridotti tempi e costi
della riscossione per agevolare il rapporto tra pubblica
amministrazione e cittadini, stante il difficile periodo di crisi
si consente di rateizzare il debito tributario evitando aggravi e
maggiorazioni sugli interessi legali.
Una serie di integrazioni vengono portate per l'ulteriore
finanziamento degli Enti locali per un totale di 12.011.465 mila
euro, il completamento degli investimenti relativi a
sperimentazioni della televisione digitale, altre risorse per il
governo del territorio, per l'organizzazione delle attività di
protezione civile e, vista l'esigenza di intervento per opere di
protezione, crolli di rocce e colate di detrito, eventi alquanto
inattesi, ma decisamente frequenti. Per far fronte alle
problematiche delle famiglie in difficoltà viene completata e
autorizzata la spesa per il bonus energia e vengono inoltre
assegnati 3,28 milioni per la compensazione ai Comuni che hanno
registrato un minore gettito IMU. Sempre nell'ottica di favorire e
ammortizzare gli effetti pesanti del periodo di recessione, viene
integrato il finanziamento concernente la pianificazione energetica
per lo sviluppo delle fonti rinnovabili e assegnati, per il
progetto competitività regionale, progetto di fibra ottica, 2,4
milioni di euro e 1,1 milioni di contributo al fondo per le aree
sottoutilizzate per la nuova università.
Sul versante lavoro viene integrato il fondo per il Piano
triennale del lavoro e l'aspetto qualificante è uno straordinario
stanziamento complessivo di 2 milioni per un piano straordinario
over 55, per gli uomini, e over 45 per le donne, nel settore
agricolo-forestale, con un inserimento di 195 lavoratori. Infine,
da evidenziare un intervento di 1 milione e mezzo per le
provvidenze economiche a favore degli invalidi civili.
In conclusione, le linee di intervento adottate ricalcano il
percorso delineato nel corso degli ultimi anni dove si è cercato di
intervenire limitando danni derive pericolose per la nostra
coesione sociale, chiedendo la solidarietà di tutti,
organizzazioni, categorie varie ed Enti locali. Dobbiamo guardare
con serenità e speranza al futuro, sapendo che la nostra Regione e
la nostra Autonomia è sotto esame, è nel mirino del centralismo più
esasperato con una continua violazione dei metodi pattizi, anche
solo per definire i limiti del famigerato "Patto di stabilità",
obbligando anche a sospendere l'emissione di pagamenti con impegni
già assunti. Cerchiamo di compartecipare tutti agli sforzi di
risanamento e riorganizzazione del nostro modello politico
gestionale, ma con voglia di costruire qualcosa e non di
distruggere tutto, anche quello che di sano, interessante si è
fatto, cercando di evitare speculazioni politiche che in questi
giorni abbiamo visto e che abbiamo anche sentito, oggi, in
quest'aula. Grazie.
Président
- Merci. Il y a quelqu'un d'autre qui souhaite
intervenir, toujours en discussion générale? Pas de requêtes
d'intervention? Collègues...
La parole au collègue Salzone.
Salzone (SA)
- Grazie Presidente.
Colgo l'occasione - anche perché questa sarà una delle ultime -
per poter fare il punto della situazione relativamente a quanto ci
ha riguardato sotto il profilo di una legislatura intera; un
processo che ci ha visti dall'inizio con un bilancio molto forte,
con una crisi che ancora si affacciava soltanto alle porte,
naturalmente con un programma elettorale che non ci faceva
prevedere le difficoltà contingenti e quanto si sarebbe
procrastinata la crisi, una crisi che ancora perdura e non ci vede
ad una soluzione definitiva. Naturalmente oggi, con la
presentazione di questi atti documentali, qualche conclusione,
qualche ragionamento lo si può fare. Obiettivamente ritengo anche
un fatto, una novità molto importante, quella delle relazioni della
Corte dei Conti. Peraltro - come ha già sottolineato l'amico
Lattanzi - ci sono alcuni passaggi che in qualche maniera fanno
rilevare quanto questa Regione, con un suo sistema, abbia potuto
comunque provvedere, a differenza delle altre, con delle risorse
che hanno consentito di mantenere un sistema che ha dato un
benessere a questa regione. Cito soltanto alcuni dei passaggi
perché sono fondamentali, sempre relativi al bilancio regionale
nell'economia della regione, e cioè quando si dice che in Valle
d'Aosta, i settori economici di maggior peso sono quelli dei
servizi e delle costruzioni, anche se riconosciamo quanto sia
arrivata la crisi anche qua.
Il livello di sviluppo e dei consumi pro capite è comunque al 1°
posto in Italia, così come per il tasso di occupazione e della
produttività economica. Nella graduatoria dei valori del PIL pro
capite delle Regioni italiane relativi al 2011 la Valle d'Aosta
occupa la prima posizione registrando un valore del 38 percento
superiore alla media nazionale. Per quanto riguarda poi il mercato
del lavoro, se pur condizionato anch'esso da un generale
sfavorevole andamento dell'economia, ha segnato un trend
soddisfacente, sempre nel 2011, nel confronto con le altre Regioni.
Naturalmente tutto ciò non ci può far dimenticare che anche in
Valle d'Aosta la crisi si sente, si sente in modo tangibile; devo
dire peraltro che mai come in questo periodo riceviamo persone che
hanno ormai raggiunto il culmine della disperazione...penso a
quelle famiglie di artigiani che lavoravano nell'edilizia e oggi
non trovano più lavoro. Naturalmente queste sono famiglie con dei
figli, con una moglie, e obiettivamente questa questione ci
preoccupa molto. È evidente che - dobbiamo fare un ragionamento
come dicevo all'inizio - dal 2008 ad oggi questa Regione nel suo
bilancio ha perso qualcosa come 450 milioni di euro e,
obiettivamente, avrei voluto vedere chiunque sfidare il sistema,
sfidare naturalmente tutte le congiunture negative che si sono
naturalmente evolute, di giorno in giorno. Ecco, dicevo, questa
sensazione di un aumento della povertà è una sensazione che ci deve
comunque far riflettere, indipendentemente dai ruoli della
maggioranza, o dell'opposizione, credo che questo debba essere un
problema che ci deve accomunare tutti. Io credo che ognuno di
noi...ormai prossimi alle elezioni regionali, proporranno nei loro
programmi tutta una serie di iniziative che, con la più ampia
fantasia possibile, cercheranno comunque di risolvere questo che è
il primo problema, il problema contingente.
Noi, naturalmente, faremo la nostra parte e abbiamo, come Stella
Alpina, messo in piedi alcune commissioni che stanno elaborando
progetti di questo genere, ma che sicuramente non è che sconfinano
dai progetti delle altre forze politiche. Ecco, dicevo,
però...questo, che è il problema più importante, ci deve far
riflettere, nel senso che forse dobbiamo mettere da parte altri
progetti, i grandi progetti, i progetti forse faraonici che
giustamente avevamo ad inizio legislatura, ma che oggi non possiamo
più avere, e quindi dare priorità a questo fattore che rimane -
come dicevo - il problema più importante. Ecco, qui dovremmo
probabilmente trovare una sintesi tutti insieme per cercare di
convergere verso soluzioni che consentano nel nostro sistema Valle
d'Aosta di fare degli spostamenti, di rivedere una formula di
bilancio, di rivedere il sistema, di rivedere un pochino come
trovare queste risorse da dare in questo settore. Qui dovremo farlo
con coscienza, dovremo cercare di fare un lavoro che faccia sì che
le risposte in qualche maniera arrivino. Noi, come dicevamo prima
anche della relazione della Corte dei Conti, manteniamo comunque un
livello di benessere tutto sommato decente rispetto alle altre
Regioni d'Italia, per cui dovremo anche essere capaci di sviluppare
un lavoro che consenta a tutti noi di dare queste risposte.
Ho ascoltato con molta attenzione l'intervento del collega
Chatrian il quale reputo sempre molto tecnico, molto capace dal
punto di vista dell'analisi di bilancio. Chatrian, nel suo
ragionamento evidentemente politico, nella prima parte, ha voluto
in qualche maniera mettere in risalto quanto questo Consiglio,
questo Governo abbia dovuto perdere posizioni durante tutta la
legislatura, sia sotto il profilo economico, come abbiamo già
detto, e anche sotto quello politico; naturalmente lui fa il suo
mestiere, fa l'opposizione, ed è giusto che faccia rilevare queste
cose.
Ciò che non posso e non possiamo condividere è che tutto ciò che
è avvenuto pare sia dovuto a fattori interni, a fattori contingenti
all'interno della nostra Regione, anche se su qualcosa
evidentemente si può anche discutere, ma obiettivamente abbiamo
dovuto lottare con quelli che sono stati i provvedimenti esterni
che ci hanno, come dire? dimagrito dal punto di vista
economico...avrei voluto vedere chiunque governare con queste
difficoltà! Quindi io credo che la redazione di Massimo Lattanzi,
che io reputo una buona relazione, è la fotografia esatta di quello
che questo Governo e questa maggioranza hanno fatto in questi
cinque anni. E la consiglio a chiunque, la consiglio ai cittadini,
è un atto pubblico, lì si vede esattamente dove sono state messe,
cammin facendo, tutte le risorse che avevamo a disposizione, ciò
che abbiamo spostato, ciò che abbiamo modificato, e questo può
essere giudicabile.
Evidentemente l'opposizione ha motivazioni diverse che hanno già
espresso durante tutta la legislatura: c'è chi voleva spostare più
una cosa da una parte piuttosto che dall'altra, chi evidenziava di
più un fattore in crisi rispetto ad un altro...ma qui, in questa
relazione, c'è esattamente la fotografia di ciò che ha fatto questo
Governo, e quindi i cittadini potranno decidere, potranno giudicare
e, visto che siamo alle porte di un appuntamento elettorale
importante, con questo documento possono farsi un'idea.
A Chatrian voglio ancora definitivamente rispondere in merito al
"questo Governo egocentrico" e al fatto che ha concentrato il suo
intervento sul nostro Presidente. Il Consiglio sa bene che anche
noi abbiamo avuto modo di avere qualche mugugno rispetto alla
conduzione a volte egocentrica del Presidente Rollandin, e questo
non ci dispiace, perché comunque abbiamo sempre avuto un dialogo
aperto, interessante e chiaro col Presidente. È evidente che
qualche domanda ce la siamo posta anche noi, in tutti questi anni,
e cioè io ho fatto un ragionamento molto semplice: l'Union
Valdôtaine nel 2008 ha preso quasi la maggioranza assoluta dei
voti, e il suo Presidente ha preso un consenso plebiscitario che lo
ha fatto diventare un po' il "governatore", se vogliamo, di questo
ne diamo atto. Noi abbiamo reclamato ogni tanto, chi lo ha fatto un
po' di più, chi lo ha fatto un po' di meno, ma lo ha fatto, ha
fatto delle scelte, la maggioranza le ha condivise, l'opposizione
meno, ma questo è stato l'iter di tutta questa legislatura che ha
il vizio iniziale dettato da un...voglio dire, un consenso
elettorale plebiscitario. Oggi io penso, lo voglio dire con molta
chiarezza, che se cambiassero i rapporti di forza evidentemente
cambierebbero anche i rapporti del controllo democratico della
nostra istituzione; quindi io dico sempre: dare a Cesare quello che
è di Cesare, la democrazia è fatta di numeri e i numeri bisogna
rispettarli.
Detto ciò termino, perché non avevo preparato l'intervento,
solitamente sono piuttosto attento a scendere anche nei numeri
discuterli, ma devo dire che in questi giorni mi sono sentito con
il collega Lattanzi, che ha fatto così bene questo lavoro che lo
faccio tutto mio, anzi credo che sia un lavoro di partenza molto
interessante, anche per il futuro. Io mi auguro soltanto una
cosa...non so chi vincerà le prossime elezioni, chi sarà...chi
dovrà governare; certo è che il mondo è veramente cambiato, e credo
che anche l'approccio tra opposizione e maggioranza dovrà
cominciare ad essere diverso, ci sono temi assolutamente
indispensabili la cui discussione non può che vederci insieme...chi
non capisce questo vuol dire che è fuori dai tempi. È giusto lo
scontro, è giusto il confronto, tutto questo va bene, ma
attenzione! La prossima volta potremmo anche trovarci, doverci
trovare forse a predisporre un sistema Valle d'Aosta tutti insieme,
un sistema diverso, perché se la crisi economica continuerà, se non
si risolverà, se le risorse diminuiranno, forse come dicevo saremo
obbligati a sederci intorno allo stesso tavolo. Grazie.
Président
- La parole au collègue Lattanzi.
Lattanzi (PdL)
- Grazie Presidente.
Intanto permettetemi di ringraziare tutti i colleghi che hanno
avuto la gentilezza di riconoscere il lavoro che è stato preparato
e svolto, al quale voglio significare il mio sentito ringraziamento
agli uffici, e particolarmente al dottor Bieler che mi ha sostenuto
in questa operazione.
Io volevo spiegare a mio figlio e ai miei figli come spendiamo i
soldi in Regione, ed è questo l'approccio con il quale ho
affrontato il lavoro di relazionare all'intera Assemblea, ai
cittadini che ci hanno ascoltato: la fotografia di quello che
questa Amministrazione, attraverso gli assestamenti del bilancio
2012, e poi l'approvazione del rendiconto, ha svolto e,
riposizionando gli 80 milioni di euro di avanzo, intende svolgere
nel 2013. Ho voluto farlo perché è abbastanza normale che in un
contesto molto complesso, di crisi economica e, bombardati dai
media che ci rappresentano situazioni di altre Regioni nel resto
d'Italia, oggettivamente drammatiche...perché è sufficiente andare
in Sicilia, come ho avuto modo di fare qualche tempo fa, per
comprendere la crisi vera, come morde nella carne delle famiglie,
per capire che c'è un mondo che oggettivamente sta vivendo questa
crisi in maniera molto diversa da noi. Se questo...non per non
riconoscere alle famiglie che qui, in Valle d'Aosta, stanno
aumentando con sofferenza la loro difficoltà a vivere ed a
sopravvivere nel nostro contesto regionale, perché è evidente, ma
anche riconoscendo che questo, quella che è stata, se volete, che è
il nostro limite, questo gigantesco "welfare", che c'è in questa
Regione, da una parte in qualche modo è stato oggettivamente
analizzato e valutato, a volte come zavorra delle operatività dei
processi di sviluppo economico, dall'altra parte, in questo
momento, quel gigantesco welfare è quello che permette in questa
Regione, anche alle persone più disagiate, di trovare delle
risposte. Poi non si può e non può essere la Regione,
evidentemente, che può dare le risposte a tutte le sofferenze di
tutte quelle famiglie che, proprio in conseguenza della crisi,
hanno perso il posto di lavoro o hanno dovuto chiudere la loro
partita IVA e la loro attività (cose che stanno succedendo anche in
queste ore, in questa regione).
Certamente il supporto delle relazioni della Corte dei Conti ha
aggiunto quest'anno, devo dire, ancora maggiore chiarezza su quello
che siamo come comunità, su quello che è il ruolo
dell'Amministrazione regionale all'interno di questa comunità, di
quelle che sono le sue potenzialità ed i limiti che questa comunità
- come diceva giustamente il collega Salzone - deve e dovrà saper
affrontare. Questo bilancio dice in maniera inequivocabile che fino
ad oggi le cose hanno sostanzialmente funzionato. Io devo dire, per
lettura politica, che guardo questo bilancio ancora con maggior
dispiacere sulle occasioni perse degli ultimi 20 anni.
Noi, da questi banchi, dall'opposizione, abbiamo molte volte
dibattuto bilanci e negli ultimi anni, in maniera ancora più
importante, abbiamo evidenziato come dovesse essere ineludibile,
ineludibile affrontare una realtà, quella del fatto che la nostra
micro-economia valdostana, che fa - come diceva anche il collega
Salzone - forza sui servizi, in particolare quelli turistici, e su
quelli edilizi, cioè delle imprese edilizie, il suo punto forte,
questa micro-economia è inserita in un contesto macro, che non è
solo quello italiano, ma quello più grande, quello più ampio:
quello europeo. Noi...in questo momento mi viene in mente, mi
vengono in mente tutte le occasioni perse e tutti i soldi che
potevamo investire per affrontare meglio questa crisi. Ricordo gli
sprechi, gli sperperi, ricordo gli inviti che da questi banchi noi
facevamo alle Amministrazioni passate affinché gli avanzi
giganteschi di amministrazione, i 200, i 300 milioni di euro, si
tramutassero non in un ulteriore assistenza a pioggia, ma in mirati
investimenti per creare prodotto interno lordo. Credo che i
colleghi anche di parte politica avversa non possano che non
riconoscere al Popolo della Libertà e al suo percorso politico la
coerenza di avere fatto vedere, tentato di far vedere a quest'aula
ed alla comunità valdostana una visione che vedeva la Valle d'Aosta
integrata in processi economici di sfida e di competitività.
Fortunatamente possiamo partire da un presupposto: che le nostre
risorse economiche in gioco, le carte che noi abbiamo da giocarci
per combattere questa sfida e vincere questa sfida sono ancora
ingenti; noi siamo - possiamo dirlo con vanto - incastonati nel
"
carrefour
d'Europa" tra i prodotti turistici più belli, che
noi abbiamo...il
Tor des Géants
ne è una rappresentazione a
mio avviso tra le più qualificate per rappresentare quello che noi
possiamo essere in termini di prodotto di attrattività turistica, e
come noi sappiamo questo è un po' il nostro punto forte, è lì che
noi produciamo il 60 percento del nostro PIL, che poi si riversa in
quelli che sono i comparti a caduta, cioè l'edilizia...quando
l'edilizia va, come si dice, tutto va...e poi il commercio,
l'artigianato, i servizi, e poi la stessa Amministrazione che,
ricordo, pur beneficiando dell'ultimo decimo che ci
mancava...grazie al Governo Berlusconi abbiamo portato a casa con
la riforma fiscale, l'ultimo decimo, anche i 10 decimi sono sempre
i 10 decimi dei tanti F24 che le imprese valdostane versano nelle
casse dello Stato che poi ci vengono rigirati.
Dico che mi vengono da una parte in mente le tante occasioni
perse e, dall'altra parte, mi viene in mente - e non posso non
riconoscerlo davanti ai miei figli - la fortuna di risiedere in una
regione che ha ancora gli
atout
per giocarsi la sfida. E noi
la sfida ce la dobbiamo giocare - come diceva l'Assessore La Torre
- rispetto a due quadri, a nostro avviso: il primo, come diceva
l'Assessore, certamente nel confronto costituzionale. Sappiamo che
sarà una partita difficilissima, non perché non ci verrà
riconosciuta costituzionalmente e formalmente l'Autonomia...io
credo che nessuno a Roma, di nessun partito, ma neanche i tecnici
più folli come quelli che abbiamo visto all'opera in quest'ultimo
anno possano immaginarsi di andare a modificare la Costituzione o
il nostro Statuto in maniera d'imperio e senza intesa, ma non è che
ci preoccupa la modifica formale dell'Autonomia.
A noi preoccupa la modifica sostanziale dell'Autonomia, che è
quella finanziaria, che è quella finanziaria, su cui abbiamo un
attacco devastante, un attacco che noi abbiamo subito senza
precedenti; nessun Governo, né di Centro-Destra, né di
Centro-Sinistra si era mai immaginato di far cassa con i soldi
della Regione autonoma Valle d'Aosta, così come ha fatto in maniera
depredatoria e predatoria il Governo, l'ultimo Governo. E devo dire
che...non voglio scansare le responsabilità evidentemente di chi ha
sostenuto anche quel Governo, ma oggi noi siamo nelle condizioni di
avere chiarissimo che la partita della difesa dell'Autonomia ruota
attorno alla difesa della Autonomia finanziaria, che deve tradursi
- e qui scendiamo in campo noi - con la capacità della classe
politica di fare scelte economiche giuste per questa comunità, che
non possono non andare...lo abbiamo detto tutti, dai banchi della
maggioranza, dai banchi dell'opposizione, lo abbiamo riconosciuto
ormai tutti: la prossima legislatura dovrà essere una legislatura
di profonde riforme dell'utilizzo della nostra Autonomia, ne siamo
tutti consapevoli. Qui non ci sono i primi della classe o i secondi
della classe, qui c'è una coscienza che si è formata nella classe
politica, ma spero che sia in quella che sarà la prossima classe
politica, che dovrà affrontare, a nostro avviso, una legislatura di
profonde riforme, la prima delle quali non può essere che quella
della macchina della burocrazia, che oggi, in questa Regione, pesa
non solo ed esclusivamente per il 21 percento del bilancio che va
in spesa corrente, per questa macchina, ma per l'inefficienza!
Noi abbiamo inefficienze burocratiche che non sono più
compatibili con processi economici che viaggiano alla velocità
della banda larga, mentre noi, invece, abbiamo un'Amministrazione
che viaggia in "banda ristretta", vogliamo chiamarla così? prima
generazione. Noi, qui, abbiamo la necessità di mandare un messaggio
molto chiaro (ripeto: la prossima legislatura sarà in questo senso
fondante) sul fatto che la pubblica amministrazione diventi lo
strumento valoriale di riferimento dell'amministrazione di una
comunità a supporto della comunità, dei cittadini e delle imprese
per sviluppare PIL. Tutto il resto non può esistere, chi non
produce PIL nella pubblica amministrazione, chi non è al servizio
della produzione di ricchezze e di valore deve essere messo in
condizioni di o farlo o andarsene, o farlo o andarsene! E qui
significa andare a mettere le mani nei processi di negoziazione con
i sindacati, con le classi di rappresentanza sociale, nella
condivisione di un processo che non possa non vedere la pubblica
amministrazione "protagonista", meritocraticamente protagonista
dello sviluppo di questa regione. Questo anche per permetterci di
liberare risorse che - come abbiamo visto - sono sempre più
limitate, a favore degli investimenti per le piccole e medie
imprese, per lo sviluppo dell'economia. Sono parole che abbiamo
ridondantemente ascoltato dentro quest'aula, in tutti i media, ma
sulle quali a nostro avviso non c'è ancora sufficiente
coscienza.
Io mi rifaccio ancora al vecchio "Studio Ambrosetti" che
tracciava linee precise che vanno immediatamente a nostro avviso
recuperate, perché erano, sono e saranno la direzione che possono
permettere a questa comunità di avere un'architettura
amministrativa ed economica utile, funzionale a creare PIL ed a
fare in modo che i 10 decimi delle imposte che i cittadini e le
imprese di questa regione pagano possano essere reinvestiti,
reinvestiti in servizi, formazione, assistenza sociale e
soprattutto, ripeto, produzione di ricchezza. Le relazioni corpose
della Corte dei Conti in questo senso sono illuminanti...non che
avessimo bisogno di questo, però sono illuminanti per modalità,
perché una modalità di un Ente esterno che dice quello che è sempre
stato scritto in questi documenti - ma forse solo a volte letto e
non compreso - manda un messaggio in questo senso inequivocabile, e
in questo senso voglio ringraziare anch'io - come avete fatto tutti
voi - i membri della Sezione regionale della Corte dei Conti.
Abbiamo un'altra sfida che abbiamo da giocare, che è una sfida a
nostro avviso culturale. Il nostro gruppo si è battuto in questi
anni...credo che possiate rendercene merito, ma soprattutto
testimonianza, come abbiamo sempre sostenuto che non può esserci
nessun cambiamento se non cambiano le menti. I veri cambiamenti
devono avvenire nelle teste delle persone, cioè in questo senso
nelle teste di questa comunità, e non può essere che la classe
dirigente a mandare l'esempio di questo cambiamento, perché se noi
per primi, i futuri eletti, quelli che il popolo - come diceva
correttamente, democraticamente il collega Salzone - eleggono a
dirigere questa Amministrazione, non avranno l'approccio al
mercato, alla competizione, alla sfida e vivranno ancora
dell'illusione che la difesa dell'Autonomia sia una prerogativa
esclusivamente burocratica, costituzionale e giuridica, vivranno
d'
antan
e purtroppo vivranno nella miseria.
Questa è la coscienza con la quale il nostro gruppo ha lavorato
in questi due anni di partecipazione alla maggioranza (credo che
gli alleati ce ne possano dar merito): abbiamo cercato di essere
stimolo, abbiamo...vogliamo continuare a essere lo stimolo di una
visione liberale di questa Autonomia, che possa dare ai nostri
figli non delle certezze, ma delle opportunità. Le certezze sono
finite, prima ce lo diciamo e meglio è! Perché nel momento stesso
in cui comprendiamo che le certezze ed i garantismi sono finiti,
l'essere umano si mette in moto per creare nuove opportunità. Noi
per primi dovremmo dare questo messaggio. Il nostro gruppo sarà
protagonista di questo valore, e noi siamo certi che questo
bilancio e gli assestamenti che abbiamo improntato potranno essere
lo strumento adeguato per dare il via a questo cambiamento, a
questo sviluppo.
Si dà atto che dalle ore 11,48 assume la presidenza il
Vicepresidente Lanièce.
Presidente
- Grazie.
Prima di passare la parola ad altri colleghi, volevo solo
distribuire gli emendamenti sul disegno di legge n. 222: sei
emendamenti del Presidente della Regione, Rollandin, due
emendamenti dell'Assessore al turismo, Marguerettaz, e due
emendamenti dei gruppi consiliari ALPE più il Partito
democratico-Sinistra VdA, più UVP. Saranno distribuiti in questo
momento.
Qualcun altro vuol chiedere la parola? Siamo sempre in
discussione generale. Non vi sono altri? Ha chiesto la parola la
Consigliera Patrizia Morelli, ne ha facoltà.
Morelli (ALPE)
- Merci, Monsieur le Président.
Intervengo volentieri in questo dibattito che si sta rivelando
estremamente interessante e che, se non conoscessimo l'appartenenza
dei singoli Consiglieri che intervengono alle diverse forze
politiche, forse, da un osservatore esterno, potrebbero essere in
qualche modo travisati, perché sento...sarà forse l'effetto della
fine della legislatura, ma sento provenire da parti diverse
osservazioni anche critiche, che dovrebbero forse far pensare a
possibili interventi che magari all'interno della maggioranza non
sono stati fatti; mi riferisco, in particolare, all'ultimo
intervento del collega Lattanzi, che giustamente ha posto l'accento
su criticità che da una forza che siede nei banchi della
maggioranza possono parere anche, così, curiose.
Il contributo che la Corte dei Conti dà al dibattito in
Consiglio regionale sulla gestione dei diversi dossier da parte
dell'amministrazione pubblica è indubbio. Attraverso le singole
relazioni viene fornito ai Consiglieri regionali uno strumenti di
analisi che in qualche modo agevola la comprensione dei documenti
finanziari, che sono corposi e molto complessi, e che richiedono
competenze che non è dato a tutti di possedere, proprio in virtù
della motivazione elettiva del nostro Consiglio regionale, che vede
la partecipazione di persone dalle provenienze, dalle competenze
molto diversificate. Le relazioni analitiche della Corte dei Conti
sopperiscono, in un certo senso, alla mancanza strutturale di
informazioni chiare e comprensibili da tutti che caratterizza la
gestione contabile dell'Amministrazione regionale; cosa che
prescinde, beninteso, dalla disponibilità dei funzionari che già
sono stati ringraziati, che è giusto ringraziare per la loro
disponibilità, per la loro pazienza, per la loro competenza.
Riguardo alla facilitazione della comprensione, mi sento di
rivolgere un plauso anch'io al Consigliere Lattanzi che ha fatto,
con la sua relazione...ha tracciato un quadro chiaro, intanto anche
per l'esempio che ha dato utilizzando un supporto informatico e non
stampando su carta la sua relazione...sforzo che poi è stato
vanificato dal fatto che poi tutti abbiamo ricevuto su supporto
cartaceo la relazione, ma il prossimo passaggio sarà che tutti
seguiremo la relazione che riceveremo, spero, via internet per
tempo...dicevo perché ha saputo schematizzare un disegno
riepilogativo chiaro e completo, comprensibilmente di parte, ma
comunque chiaro.
Ci rendiamo conto della difficoltà che sta nel rendere semplice
e intellegibile alla generalità delle persone ciò che semplice non
è, e che forse effettivamente più di tanto non è possibile
semplificare. E dunque
à plus forte raison
apprezziamo,
quanto meno io apprezzo, il lavoro di approfondimento e di analisi
svolto dalla Sezione regionale della Corte dei Conti, che permette
di tracciare un quadro complessivo relativamente ai singoli temi
trattati, partendo addirittura da un'evoluzione storica fino alla
contestualizzazione attuale. E questo strumento di analisi è tanto
più utile ora, quanto più è negativa e complessa la situazione di
crisi economica, finanziaria e sociale che contraddistingue questo
periodo storico e che vede la nostra Regione trapassare, diciamo
così, da un'epoca di florida disponibilità a tempi duri, con la cui
gravità ci stiamo progressivamente, drammaticamente confrontando,
credo che le audizioni svolte in Commissione dai rappresentanti
delle categorie economiche e dai sindacati ce lo abbiano confermato
in modo chiaro.
Nel corso dell'esercizio finanziario 2012 è stata
complessivamente spesa la somma di 1.270 milioni di euro, di cui il
79,18 percento destinati alla copertura delle spese correnti. È un
dato altamente preoccupante, ci tengo a ribadirlo anche se è già
stato detto, se si pensa che nel 2009, a compimento del nostro
primo anno di legislatura le risorse della nostra Regione
ammontavano a circa 1.700 milioni, ed è ancor più preoccupante se
consideriamo che per il 2013 le disponibilità sono destinate a
scendere ulteriormente. La riduzione del 6 percento nelle spese per
il personale che citava il collega Prola - e che accusava un
pochino gli altri colleghi di non aver voluto sottolineare -
derivano in realtà, lo sappiamo bene, da obblighi statali, non
certo da virtù regionali, tant'è che la stessa riduzione non è
avvenuta all'interno delle società partecipate che hanno visto, al
contrario, un incremento.
È dunque più che mai importante che la gestione della cosa
pubblica sia improntata ad un'attenzione estrema. Chiunque si
troverà ad amministrare questa Regione nel prossimo quinquennio
dovrà affrontare un cambiamento di paradigma aprendosi al confronto
politico, al confronto con la società civile, andando a ridefinire
le priorità - mi riallaccio a quanto diceva il collega Salzone -
proprio in considerazione delle nuove povertà, della situazione che
sta vivendo la nostra regione, ridefinire dunque le priorità e
dichiarare una guerra spietata agli sprechi, che ancora
caratterizzano la macchina amministrativa. Bisognerà che quel 20
percento di spese di investimento - che per il 2012 sono pari a
264,56 milioni di euro - sia finalizzato in modo ben calibrato a
ridare ossigeno all'economia della nostra regione; gli errori, la
superficialità, la politica dei favori non saranno proprio più
ammessi.
E dunque ben vengano le analisi della Corte dei Conti che
pongono sotto osservazione settori nevralgici come quello della
sanità, in particolare, e fanno suonare per tempo - ci auguriamo -
i giusti campanelli d'allarme, riguardo ad esempio al fatto che la
valutazione dei risultati della gestione USL dal 2007 al 2010 ha
fatto registrare un decremento marcato della percentuale di
raggiungimento degli obiettivi, che sono passati dall'88,25
percento del 2007 al 59,75 percento del 2012, con un'incidenza
negativa dell'obiettivo che prevedeva il contenimento della spesa
per il personale. Questa è una rilevazione che ha innescato...a
quanto ci ha riferito in Commissione il Direttore amministrativo
dell'USL, e non abbiamo ragione di dubitare delle sue parole...ha
innescato delle verifiche interne - finalmente, ci vien da dire - e
l'adozione di procedure atte al rispetto del vincolo di spesa per
il personale. Anche per l'acquisto di beni la Corte dei Conti
rileva un aumento costante nel quinquennio esaminato che va dai
30,5 milioni del 2007 ai quasi 40 del 2011, rilevazione anche
questa quanto mai opportuna e da sottolineare, che ha prodotto la
recente attivazione di un nucleo interno di valutazione preposto al
controllo organico e strutturale dell'andamento della spesa. Quanto
un nucleo interno possa essere adeguato è una questione che ci
poniamo, sicuramente può prevenire l'acuirsi di certi sistemi, ma
un nucleo esterno di valutazione ci sembrerebbe invece quanto mai
necessario. Inoltre, nella relazione si sottolinea che l'USL, in
alcune situazioni, ha fatto immotivatamente ricorso all'istituto
della proroga contrattuale e questa è una pratica discutibile, che
durante la legislatura abbiamo già avuto modo di evocare più volte,
in particolare ricordo per l'appalto del servizio di ristorazione
dell'ospedale. Vale la pena ricordare, infine, che la spesa pro
capite della sanità valdostana è nettamente superiore a quella
delle altre Regioni, per ragioni in parte comprensibili e
giustificate e, in parte, più dubbie. Ci riferiamo - come già
osservato - alla spesa per il personale e per l'acquisto di beni e
servizi, oltre che per la medicina generale convenzionata e per la
medicina riabilitativa accreditata. Le maggiori cifre trovano
giustificazione anche nella maggiore erogazione di prestazione in
aggiunta ai livelli essenziali di assistenza, i cosiddetti "Lea
regionali", che comprendono, come sappiamo, l'agopuntura, la
chiroterapia, l'assistenza odontoiatrica, e altre attività. Sarà
interessante capire, a seguito dell'approfondimento che la Corte
dei Conti si riserva di fare, se vi è una corretta relazione tra la
maggiore spesa regionale e questa maggiore offerta di
prestazioni.
Concludo questo mio breve intervento con un rincrescimento.
L'anno scorso, in concomitanza con l'esame del rendiconto e
dell'assestamento, avevamo approvato un ordine del giorno che
impegnava le Commissioni consiliari competenti ad approfondire il
tema della costruzione della spesa sanitaria regionale, ossia la
comprensione di tutto quel procedimento che genera la spesa e
soprattutto che permette di capire, di valutare se questa spesa è
congrua e giustificata. Il lavoro è iniziato, ma per ragioni
concomitanti e contingenti non è potuto proseguire fino alla
conclusione. L'auspicio è che chi siederà in questi banchi nella
prossima legislatura possa riprenderlo per fare chiarezza su un
settore chiave della nostra Amministrazione che, come sappiamo,
assorbe un quinto della spesa regionale. Vi ringrazio.
Presidente
- Grazie. C'è ancora qualche altro collega che
vuole prendere la parola? Se non vi sono altre...
Ha chiesto la parola il Consigliere Segretario, Gianni Rigo, ne
ha facoltà.
Rigo (Pd-Sin.VdA)
- Grazie Presidente.
Il bilancio consuntivo, rendiconto generale di cui voglio
parlare dimostra i dati, i risultati della gestione, riguarda cioè
la capacità della Giunta regionale di dare seguito agli obiettivi
individuati nelle voci di bilancio. Di questo voglio parlare anche
se l'argomento non è di facile lettura, tema che non è riferito
allo stato di salute della Regione ma riguarda la capacità degli
Assessori regionali di utilizzare al meglio i soldi dati dal
bilancio.
Voglio quindi brevemente riprendere l'intervento della collega
Morelli nella parte relativa alla necessità, se non ho capito male,
per i Consiglieri regionali di avere non solo un documento o più
documenti preparati dalla Corte dei Conti, di controllo e di
verifica degli atti amministrativi, ma contributi esterni capaci di
approfondire e conoscere meglio, e più in profondità, i dati messi
a disposizione dagli uffici regionali; un organo quindi, un
organismo terzo che abbia il Consiglio regionale come suo referente
unico e con una
mission
che non sia quella dell'analisi
della legittimità, ma che sia volto alla verifica dell'efficacia,
dell'efficienza e dell'economicità della gestione delle risorse
collettive da parte dell'Amministrazione regionale; dati, analisi
che non possiamo riscontrare dal rendiconto generale. Ed è evidente
però che il rendiconto generale è anche il risultato di condizioni
generali imposte dai provvedimenti nazionali che hanno limitato la
nostra attività, l'attività del Governo, l'hanno condizionata, e
alcune delle ragioni dei dati negativi del 2012 sono state spiegate
poc'anzi dall'Assessore La Torre. La situazione complessiva in cui
versa il Paese, lo riprendo brevemente, le costrizioni, gli
"imbrigliamenti" - possiamo chiamarli così - hanno rappresentato e
rappresentano legami, vincoli forti per una ragione virtuosa ma
tutto ciò non spiega tutto. I risultati negativi sono anche frutto
di una burocrazia regionale che necessita di una vera e profonda
innovazione che personalmente non ho visto e quanto di questa
innovazione sia impedito dalla capacità del Governo regionale
saranno, tra qualche settimana, gli elettori a dirlo.
Ritornando al nostro rendiconto provo quest'anno a fare alcune
considerazioni partendo dal fondo, dalla tabella I, dall'elenco dei
capitoli finanziati con fondi derivanti dai trasferimenti dello
Stato e dell'Unione europea accertati e non impegnati al 31
dicembre 2012 e che non sono, credo, condizionati dalla situazione
complessiva ricordata poc'anzi; sono soldi cioè che affluiscono
nelle casse regionali, ma hanno una destinazione vincolata. Quello
che colpisce, però, è il fatto che l'ammontare totale di queste
somme è in continuo aumento: quasi 15 milioni di euro nel 2010, più
di 20 milioni nel 2011 e 30.047.742,94 nella relazione allegata al
rendiconto di quest'anno. Ma la tabella, al di là del capitolo,
della descrizione delle risorse, della voce e dell'importo, non
offre altre indicazioni, altre informazioni. L'ho già detto una
volta, lo ripeto, sarebbe necessario che la tabella fosse
predisposta in modo da renderla più leggibile, senza dover
necessariamente rivolgersi alle strutture di riferimento per
conoscere la ragione del non impegno, almeno per quei capitoli il
cui importo è particolarmente rilevante, o per quei capitoli che si
ripetono pari pari negli anni, mi riferisco ai capitoli 26110,
50850, 55610, 60005 che si riferiscono a fondi trasferiti, almeno
dal 2010, e che mai sono stati impegnati. Lo stesso discorso si può
fare per numerosi capitoli già presenti, di pari importo nel 2011,
o che nei tre anni considerati sono in aumento. Questo significa
che per quei capitoli - e sono almeno una trentina - lo Stato
destina ogni anno più fondi di quanti la Regione riesce ad
impegnare. Io credo quindi necessario che almeno per fondi
superiori ai 2-300 mila euro si trovi spazio nella tabella per due
righe di spiegazione, credo sia questa un'informazione dovuta ai
Consiglieri regionali.
Detto questo, passiamo ad alcune cifre del rendiconto. Da
segnalare ovviamente, prima di tutto, il dato della percentuale di
entrate riscosse rispetto agli accertamenti finali che si è
attestata al 75,86, non considerando le contabilità speciali e le
partite di giro che generalmente hanno percentuali che superano il
90 percento. Anche se la percentuale è superiore di meno di due
punti, rispetto al precedente esercizio finanziario, è comunque
nella media con quanto realizzato in questi ultimi quattro anni
attestandosi più o meno su quei valori, tranne il 2010 che ha fatto
registrare una riscossione pari al 63,66 percento.
Per quanto riguarda il capitolo dedicato alle spese, gli impegni
rappresentano - come è già stato detto - il 92,03 percento delle
previsioni definitive, in linea con quelle dell'anno scorso, che
erano 92,45 percento. Si evidenzia quindi una rilevante capacità di
impegnare le somme e questo risultato è quasi uniforme su tutte le
funzioni, tranne quelle dell'edilizia residenziale pubblica, che si
attesta sull'11 percento e di altre cinque funzioni che non
superano l'85 percento; questo risultato, per certi versi diverso
dai due anni precedenti, potrebbe forse essere in parte conseguenza
del fatto che questa percentuale non rappresenta più performance
premiante per i dirigenti. La capacità di "pagare", cioè di
concludere il procedimento della spesa, registra invece una
stabilizzazione intorno al 75 percento (anche questo è stato
ampiamente detto).
Dalla tabella di pagina 11, però, come sempre, si evidenzia una
debole capacità di spesa nel settore dello sviluppo economico:
28,70 percento dell'agricoltura; 28,38 percento infrastrutture per
mobilità e reti 56,18 percento. Per lo sviluppo economico ciò
significa che, a fronte di un impegno di 130 milioni 956 mila euro,
i pagamenti sono stati di 37 milioni e 580 mila euro e, in
agricoltura, su quasi 48 milioni i pagamenti sono stati poco più di
13 milioni. Insomma, là dove, a fronte di un impegno di spesa per
l'investimento, la liquidazione avviene a lavori eseguiti e
rendicontati. Su questo aspetto si contrappongono coloro che dicono
che si pagano in ritardo i lavori assunti con un preciso impegno
finanziario e la Giunta regionale che ribadisce, ancora in questi
giorni, che l'impegno è riferito all'intero lavoro e che si liquida
in virtù degli stati di avanzamento. Ciò significa che se la
Regione appalta un lavoro, ma l'impresa non rispetta i tempi o ha
tempi lunghi nella fase di presentazione degli stati di
avanzamento, non è possibile liquidare le somme iscritte a
bilancio. Certo, ci sono fatti oggettivi che ostacolano la
programmazione della spesa, ma non è possibile vincolare, almeno in
parte, la capacità di allocare le risorse negli anni di bilancio
con un sistema che valorizzi, riprendendo anche un po' quello che
diceva poc'anzi il collega Lattanzi, che valorizzi quelle strutture
dirigenziali che riescono a calibrare meglio i flussi finanziari
legati all'impegno?
La parte che riguarda i residui attivi in carico all'inizio
dell'anno e le tabelle allegate segnalano una continua e
progressiva diminuzione delle somme da riscuotere al termine
dell'anno. Le cifre rilevano una maggiore attenzione delle
strutture regionali nella riscossione dei crediti. I residui
passivi che, di fatto, appesantiscono il bilancio meritano una
maggiore attenzione. Nello scorso anno l'Amministrazione è riuscita
a pagarne il 35,28 percento, di più dell'anno precedente, quando la
percentuale è stata del 33,99 percento, ma minore rispetto al 2010,
pari al 37,52 percento. Se però analizziamo il totale dei residui
senza la percentuale riferita alle contabilità speciali e alle
partite di giro, vediamo che la capacità di spesa registra un trend
in continua diminuzione: 40,58 percento nel 2010, 36,32 percento
nel 2011 e 34,42 percento nel 2012. Questi dati, riferiti solo alle
spese per l'attività della Regione, parte I della tabella dei
residui passivi, ci consentono di valutare con maggiore linearità
l'effettiva capacità di spesa nei vari settori d'intervento. Questo
risultato è fotografato a pagina 16 della relazione. I settori dove
la capacità di spesa gira più lentamente al di sotto della
sufficienza sono anche i settori che in questo momento noi dovremmo
aiutare di più, lo voglio ripetere: lo sviluppo economico
regionale, le infrastrutture per mobilità e reti, l'istituzione
universitaria. Ma anche altre funzioni meritano una
nomination
: l'istruzione primaria e secondaria, cultura e
sport, edilizia residenziale e pubblica. E, se non ho capito male,
il volume dei debiti trasferiti all'esercizio prossimo continua ad
essere prossimo al 60 percento. E, anche qui, una considerazione:
maggiore collaborazione tra le strutture dirigenziali, una più
attenta analisi e valutazione per la cancellazione dei debiti posti
in economia e perché no? valutare il merito anche sulla capacità di
smaltire i propri residui.
Il rapporto tra spesa corrente e spesa d'investimento - lo
voglio ricordare - registra un allargamento della forbice, lo ha
già spiegato in parte l'Assessore La Torre, dal 67,34 percento
relativo alla copertura di spese correnti del 2010 siamo passati al
71,74 percento del 2011, all'80,61 percento del 2012, mentre le
spese di investimento hanno avuto questo andamento: 32,66 percento
nel 2010; 28,26 percento nel 2011; 19,39 percento nel 2012. Sulla
competenza la spesa corrente risulta impegnata oltre il 90 percento
e pagata l'86 percento dell'impegnato in linea con gli anni
precedenti, mentre i residui passivi si attestano sul 54 percento
del pagato in conseguenza di un modesto risultato della sanità. Le
spese di investimento registrano un impegno dell'83 percento degli
stanziamenti definitivi, peggiore rispetto all'anno precedente, che
era il 91 percento, e un pagato del 33,27 percento dell'imposta a
fronte di un 41 percento dell'anno scorso. Riassumendo, meno soldi
e meno pagamenti. Identica flessione sul fronte dei residui
passivi, il totale delle due voci si attesta sul 32,41 percento, a
fronte di un 35 percento dell'anno precedente. Al di là della
flessione sono comunque dati non confortanti. La capacità di spesa
di pagina 24 risulta superiore rispetto all'anno precedente per la
competenza, ma inferiore rispetto ai residui ed evidenzia il dato
dell'agricoltura e quello dello sviluppo economico che fanno
segnare una percentuale molto rilevante, oltre il 70 percento
riferito ai residui di nuova formazione, che illustra una scarsa
capacità dell'Amministrazione regionale di concludere, entro il
termine dell'esercizio, il procedimento di spesa. La capacità di
spendere le risorse impegnate è certamente uno dei nodi più
importanti, aggravato dalle condizioni imposte dal Patto di
stabilità.
Analizzando i dati nell'arco del triennio 2010-2011-2012,
gestione che quindi ha potuto beneficiare delle novità introdotte
anche dalla legge di contabilità, sono ancora evidenti le
discrepanze tra l'impegno e la spesa. La situazione complessiva del
Paese ha accentuato le difficoltà della Regione, e così la macchina
regionale ha evidenziato le difficoltà incontrate in alcuni
settori. Sostanzialmente poche luci e molte ombre, e anche
quest'ultime si sono allargate. L'economia regionale quindi non ha
potuto beneficiare, anche perché non c'è stato, di quel cambio di
passo promesso, non c'è stato quel
restyling
e quelle
innovazioni che il PdL aveva annunciato al momento della sua
entrata in maggioranza. Insomma, la macchina burocratica è rimasta
la stessa, come quella macchina di Formula 1 - riprendo lo
Schumacher di Chatrian - che, visti i risultati non positivi, il
proprietario cambia lo staff tecnico e il direttore sportivo, per
cercare di essere più competitivo, ma, ahimè, i risultati non
arrivano e fotografano ancora prestazioni non in linea con il
prestigio, il blasone, e i soldi della scuderia. E questo certo non
è un bene per la nostra Valle d'Aosta.
Gli ultimi dati e le recenti considerazioni di Reteimprese,
Confindustria e sindacati non lasciano spazio a dubbi e non sono
purtroppo neanche sorprendenti. La Valle d'Aosta, come il resto
dell'Italia, non cresce, anzi, e voi sapete bene quanto il tema
della crescita sia centrale. Certo, la crescita dipende
essenzialmente dalla capacità politica dell'Italia che oggi non
c'è, di pensare interventi urgenti e riforme complessive e di
inquadrarle in un disegno organico. Da noi ogni disegno di riforma
viene visto in maniera parziale e separata con una logica di parte;
l'esempio del taglio lineare dei contributi è figlio di questa
logica, bisogna fare cassa, bisogna tagliare per risparmiare, in un
modo però penalizzante per tutti, senza guardare in faccia la
realtà. Ridurre e, in alcuni casi, eliminare le spese improduttive
ed incentivare, invece, quei settori che possono aiutare la
ripartenza e lo sviluppo. In questa situazione la Valle d'Aosta
avrebbe bisogno di una Regione che riesca ad essere più efficace ed
efficiente nella realizzazione delle indicazioni date dal bilancio
regionale. Abbiamo bisogno di una migliore programmazione della
spesa, di allocare con più precisione le risorse nei diversi anni
pluriennali, di migliorare la capacità di ridurre i residui
passivi, laddove c'è più bisogno di risultato concreti nello
sviluppo.
In queste settimane, come Partito Democratico, nel decalogo
presentato alla stampa, abbiamo detto cosa vogliamo fare per
affrontare i problemi reali che vive la Valle d'Aosta, per far
ripartire l'economia e per rispondere al messaggio che anche i
valdostani hanno proposto con il voto. Serve cambiare la politica,
rinnovare l'istituzione regionale, affrontare la crisi degli
istituti della rappresentanza, rispondere ad una urgente domanda di
partecipazione; partecipazione, concertazione, un metodo cioè per
coinvolgere la comunità valdostana che - lo abbiamo registrato
ancora una volta nelle ultime audizioni, in sede di Commissione
consiliare - non c'è stato da parte degli Assessori e della
maggioranza che, grazie ai numeri, poteva con tranquillità operare
coinvolgendo le forze economiche, sociali e politiche di questa
regione. Il Partito Democratico ha scelto invece di orientare la
propria bussola verso una direzione che tiene insieme cambiamento e
responsabilità, e credo che su questa strada dovremmo tutti
incamminarci.
In conclusione, i tre anni considerati dimostrano con i dati e
le cifre che, al di là degli annunci e delle roboanti promesse di
discontinuità, la gestione del bilancio non è andata oltre la
difesa dello
status quo
e, a volte, dell'interesse di alcuni
particolari settori e funzioni. Grazie.
Si dà atto che dalle ore 12,19 riassume la presidenza il
Presidente Emily Rini.
Presidente
- Grazie. Ci sono altri che chiedono di
intervenire in discussione generale? Non ci sono altre richieste
d'intervento? Se non ci sono altre richieste d'intervento, possiamo
chiudere la discussione generale. La parola all'Assessore La
Torre.
La Torre (GM)
- Grazie Presidente.
Intanto ringrazio tutti i colleghi per gli interventi, che sono
stati tutti di alta qualità, e credo che abbiano centrato quello
che dovrebbe essere lo spirito di un dibattito legato a un
confronto sul rendiconto e sull'assestamento. Velocemente voglio
anche rispondere doverosamente ad alcune domande che mi sono state
fatte.
Vorrei iniziare dal Consigliere Chatrian...mi consenta, con
spirito di collaborazione, quindi assolutamente non per riprenderla
nel suo intervento, ha detto due...diciamo inesattezze, che
probabilmente derivano anche dal fatto che quando lei parla della
capacità di pagamento di alcuni settori, e in particolare facciamo
riferimento all'agricoltura e allo sviluppo economico,
probabilmente, avendo consultato la tabella di pagina 11 e non
essendo andato a vedere anche i resoconti della pagina 22 e 23, ha
sostenuto che per quello che riguarda l'agricoltura, per esempio,
nel 2012 sono stati pagati 13 milioni...in realtà ne sono stati
pagati 44 e, per quello che riguarda lo sviluppo economico, quando
fa riferimento al fatto che ne sono stati pagati 37, in realtà ne
sono stati pagati 97. Quindi, come vede, sono differenze
importanti, che credo le siano sfuggite proprio perché sono
spalmate su diverse tabelle, su diverse pagine. Ancora una
precisazione per quello che riguarda il discorso che lei ha fatto,
molto attento, delle partecipate, lei sa quanto anch'io sono
intervenuto anche nel passato su questo e mi deve dare atto, deve
dare atto all'Assessore, ma credo alla Giunta, della disponibilità
e della collaborazione che c'è stata con la Commissione e anche la
volontà di inserire proprio su questa onda una serie di
impegni...non a caso abbiamo introdotto attraverso la Commissione,
che ringrazio, anche il ragionamento sul controllo analogo, che non
è un impegno che noi ci siamo assunti perché vincolati, ci sono
delle norme europee, delle direttive che danno, incoraggiano ad
andare in questa direzione e noi le abbiamo raccolte, proprio
perché crediamo che inserire anche il controllo analogo sulle
partecipate vada in parte nella direzione che lei dice.
La Consigliera Fontana ha fatto una domanda molto precisa - e io
la ringrazio - in merito ai fatti accaduti al termine dell'anno
scorso sui pagamenti. Ecco, la domanda è legittima, però molte
volte si fa un po' di confusione, e la facevo anch'io nel passato,
tra la liquidità e la cassa, liquidità intesa come denaro che
possediamo e cassa come denaro che possiamo spendere. È proprio qui
che interviene il Patto di stabilità e ci vincola, e ci vincola
proprio sulla cassa, quindi non è il fatto di avere del denaro che
è il nostro problema, è il fatto che il Patto di stabilità ci dice
con precisione qual è la cassa che possiamo spendere. E qui viene
fuori il secondo problema che abbiamo evidenziato: che la cassa
quindi dovrebbe essere legata ad una programmazione, e se uno
avesse la possibilità di fare una programmazione non si troverebbe
alla fine dell'anno ad avere un problema di cassa. Ma siccome lo
Stato interviene a gamba tesa, quindi senza permettere, rispettando
dei tempi, quindi di concertare, noi ci troviamo a dover rifare
costantemente tutto, a dover applicare il Patto di stabilità e
rispettarlo, e quindi ci siamo trovati alla fine dell'anno con
l'impossibilità di pagare di cassa e quindi abbiamo dovuto
ritardare quel tipo di pagamento.
La Consigliera Morelli - io la ringrazio - ha fatto un'attenta
analisi, ha dato anche delle indicazioni sull'ASL; ne terremo
conto, per quello che mi riguarda, per il futuro, se ci sarò, una
corretta autocritica, che però deve valere evidentemente per
tutti.
Al collega Rosset do atto di aver collaborato molto bene
precedentemente quando era Presidente di Commissione e quindi
assolutamente confermo il buon lavoro che lui ha svolto. Ha
espresso delle preoccupazioni che credo di avere in qualche modo
espresso anch'io, all'interno del mio intervento di prefazione,
l'analisi del Paese è quella che è, ce lo siamo detto, e quindi
entrate e spese, è il Patto di stabilità il vero punto su cui
dovremo confrontarci.
E ringrazio poi gli interventi dei Consiglieri di maggioranza.
Prola ha fatto un'analisi molto attenta, concreta e ha fatto bene a
sottolineare l'impegno che abbiamo mantenuto sull'anticrisi e credo
che sia giusto farlo rilevare, non è una cosa da poco, questo
dimostra anche un po' quella che è la sua indole, la sua conoscenza
del territorio, la sua esperienza di Sindaco, e lo ringrazio.
Salzone...il collega Salzone ha svolto una relazione
assolutamente importante, ha sottolineato sicuramente la
consapevolezza della difficoltà di una gestione, ma ha anche fatto
notare come esistano dei dati certi di una qualità della vita in
Valle d'Aosta che sono indiscutibili e che ci sono riconosciuti
dalle altre Regioni, e diventa difficile per noi quindi non
vederli, sebbene abbia sottolineato anche l'importanza di avere
questa attenzione verso le fasce più deboli che, di fatto, sono
purtroppo uno dei...come dire? uno dei passaggi più importanti su
cui ci dobbiamo concentrare.
Lattanzi...lo ringrazio, ha centrato tutto sul passaggio di
quello che è autonomia e cambiamento, e quindi non posso che
condividere molte delle cose che ha detto.
C'è ancora il collega Rigo...il collega Rigo che ha fatto un
intervento molto approfondito e che ha detto una serie di cose
importanti, però quello che mi viene da dire è che, per quello che
riguarda il 2012, gli impegni che noi abbiamo preso sono stati il
massimo che erano concessi dal Patto di stabilità, cioè noi abbiamo
impegnato tutto quello che il Patto di stabilità ci concedeva di
fare, per quello che poi riguarda la distribuzione...
(interruzione del Consigliere Rigo, fuori microfono)
...certo, eh certo. Per quello poi che riguarda la distribuzione
degli impegni, però, mi deve dare anche atto che non è stata
semplice una programmazione, perché se la
spending review
interviene nel mese di agosto, lei capisce che tutto quello che io
ho pensato da gennaio fino ad agosto...cambia tutto, e io ad agosto
devo riprogrammarmi tutto e devo dire che non è stato facile,
voglio dire, e quindi è stato un anno straordinario. Per questo vi
ringrazio, perché mi sembra che tutti hanno percepito all'anno
straordinario che c'è stato, e quindi concludo ringraziando ancora
gli uffici perché sono veramente stati sottoposti ad una pressione
enorme, ma devo dire che hanno dimostrato una grande competenza.
Grazie, spero di non aver dimenticato nessuno, degli
interventi.
Presidente
- Grazie. La parola al Presidente
Rollandin.
Rollandin (UV)
- Sì, grazie Presidente.
Con questa seduta si chiude di fatto questa legislatura e si
apre la campagna elettorale per la prossima. Ora, è quindi evidente
che le tonalità, le modalità, con cui sono presentati alcuni
aspetti, nell'attesa che ci sia il "vizio del consenso", come ha
detto il collega Salzone...non l'avevo mai sentito, ma è così, il
"vizio del consenso", ne prendiamo atto...ripeto, prima che ci sia
questo responso che ognuno legge a modo suo, in cuor suo, con ansie
e sospiri, la realtà ci porta a dire che dobbiamo commentare quello
che è successo e come è successo. Ora, le letture date in
quest'Assemblea sono sicuramente molto profonde, ma anche molto
varie.
L'esame che il relatore Lattanzi ha fatto è ricca di dati e di
informazioni che puntualmente possono essere in modo chiaro lette
ed evidenziate, e credo che su questo l'avranno tutti ringraziato,
come sono molto chiare le relazioni nei singoli settori della
Sezione di controllo della Corte dei Conti che, voglio ricordarlo,
è stata inserita e in qualche modo ha iniziato a lavorare durante
questa legislatura...perché prima non c'era! Io voglio ricordare
che per anni era stato in qualche modo evidenziato che mancava un
organo di controllo! Ora, a chi continua a dire che manca il
controllo...io credo che questa volta ci sia un terzo controllo,
inviterei a rileggere forse con più accuratezza, perché sia per
quanto riguarda il rapporto con le controllate, sia per quanto
riguarda il rapporto con l'USL, le relazioni sono molto, molto
chiare e, proprio in riferimento a questi...come con gli Enti
locali, che mi permetterò poi di riprendere, non avendo adesso il
tempo di entrare nel merito, dove si dicono in modo esaustivo quali
sono le condizioni per l'USL, le richieste che sono state portate
avanti per il mantenimento di linee strategiche e di controlli
puntuali, che si sono avverati, e la relazione sull'USL lo dice in
modo chiarissimo: che le condizioni, sia per la spesa del farmaco
che per il controllo svolto di quella che è l'attività medica, sono
controlli che hanno dato una situazione positiva.
Per quanto riguarda le azioni che si sono svolte, credo che
questo sia un aspetto molto importante, come lo è per quanto
riguarda gli Enti locali, laddove si dice in modo chiarissimo che
cosa è avvenuto, come sono i rapporti e quali sono state le
iniziative prese a tutela degli Enti locali per il Patto di
stabilità, che ha permesso alla nostra Regione, agli Enti locali di
mantenere un equilibrio che altrimenti non sarebbe stato possibile,
quindi queste situazioni...invito a rileggerle, perché forse sono
molto "istruttive".
Nell'ambito di quello che è il resoconto, io vorrei sottolineare
tre aspetti. Il primo: come si colloca l'azione
dell'Amministrazione regionale. Voglio ricordare che durante questa
legislatura c'è stata la legge n. 22, che ha completamente cambiato
quello che è il modo di lavorare e di amministrare a livello
regionale, con un risparmio che...ringrazio il collega Prola che ha
voluto ricordarlo...ha permesso un risparmio, ripeto, di quasi 600
mila euro solo nell'ambito di quella che era la dirigenza. Non si
sono aumentate, anzi, sono state ridotte progressivamente, le
consulenze esterne; sono state ridotte tutta una serie di spese
legali e altre varie; sono state ridotte quelle che sono le spese
del funzionamento; è stata modificata la macchina
amministrativa...e ne daremo conto a breve...su tutti i cambiamenti
che sono stati introdotti, e tutto questo per il funzionamento
della macchina che deve dare risposte puntuali, precise, efficaci
ai cittadini. Questo è successo in questi cinque anni, e questo è
riconosciuto da tutti.
Ora, detto questo, per la macchina in sé...è chiaro che la
macchina funziona quando si hanno anche indirizzi strategici che
sono dati in modo puntuale e...quali sono stati gli indirizzi
durante questa legislatura? Quelli di tener conto dei vincoli che
progressivamente noi abbiamo dovuto adattare, come ha detto
l'Assessore. Il collega Salzone ha ricordato i 450 milioni che sono
stati decurtati, quello che credo tutti paventavano, ma che tutti
si auguravano anche non avvenisse subito...invece non solo è
avvenuto, ma con una riduzione assolutamente spropositata e
sproporzionata per le Regioni a Statuto speciale e, in particolare,
per le più piccole, perché le altre hanno avuto dei ritorni
diversi, anche perché per alcune Regioni...il Patto di Milano era
diverso dal nostro Patto...che è l'unica Regione che ha un patto
sancito con una norma di attuazione, voglio ricordarlo...è l'unica
Regione, e quindi, in conseguenza di questo, non può essere
cambiato arbitrariamente nei numeri. Purtroppo li hanno potuti
"cambiare" nella sostanza, introducendo manovre correttive che noi
abbiamo contestato, ma sappiamo, sono a termine, quindi quando ci
saranno le sentenze sarà già troppo tardi, perché gli effetti
saranno già di fatto evidenziati e chiusi.
Ora, rispetto a questo, noi abbiamo vissuto questa legislatura
da ottobre ad oggi con la crisi, progressivamente più pesante in
tutti i settori, e lì abbiamo dato degli indirizzi strategici, che
se andate a vedere il programma che era stato presentato, e andate
a vedere quello che è successo in questi anni, voi vedrete che noi,
quello che avevamo detto nel programma, l'abbiamo regolarmente
portato a termine, "regolarmente", puntando...ci saranno occasioni
per fare anche questa disamina, sono molto contento che ci saranno
questi...da qui a qualche giorno, in avanti, ci sarà la possibilità
di dire tutto su quello che è successo. E allora
quest'Amministrazione ha operato, come tutte, con la massima
trasparenza, con il coinvolgimento di tutti e con la possibilità
per tutti di dire quello che pensavano nelle singole fasi e sui
singoli argomenti. Questo non significa che c'è sempre...che ci
debba essere sempre l'unanimità su tutto...io credo, come capita,
che ci sono anche argomenti su cui ci sono sensibilità diverse e
questo deve succedere, è normale che succeda, per cui molte volte,
come succede in una maggioranza, ci sono dei compromessi...credo
che siano nella normalità delle cose!
Detto questo, l'indirizzo principale è stato quello di
salvaguardare i servizi sociali e sanitari, su cui tutti, hanno,
credo, potuto verificare non solo la correttezza di quello che è
stato fatto, ma di come ci sia un'unicità di rapporto che non
esiste da nessun'altra parte. Sugli altri settori di
investimenti...anche negli investimenti sicuramente c'è stata una
progressione di investimenti che ha avuto una riduzione negli
ultimi due anni, i tempi si sono allungati negli interventi, anche
perché su alcuni settori abbiamo avuto dei problemi autorizzativi,
ci sono state...parlo di un problema per tutti, nel sistema idrico
integrato, il problema dei depuratori: abbiamo avuto dei ritardi
non legati alla pubblica amministrazione che aveva messo a
disposizione i fondi già dall'inizio della legislatura, ma perché
non c'erano ancora le progettazioni pronte, che sono pronte
adesso...stanno per essere appaltati in questo momento, quindi
ancora adesso non abbiamo potuto spendere i soldi, e così in altri
settori dove ci sono stati ritardi.
Su tutti gli altri, l'impostazione fondamentale è stata quella
di andare nei singoli settori a sostegno delle attività, anche le
più piccole, anche quelle artigianali, quelle industriali e quelle
che sono soprattutto collegate alla ricerca...nessuno ha ricordato
quanto abbiamo speso in questi anni per la ricerca, sia
direttamente, sia indirettamente collegato con l'Università di
Torino, con il servizio di meccatronica che ha seguito più di 27
aziende valdostane - e anche piemontesi - che sono venute in Valle
a fare ricerche collegate con il Politecnico di Torino! Non è
stato, salvo un caso, ricordato quello che si è fatto sullo stato
di avanzamento delle infrastrutture come la fibra ottica, che sta
andando avanti secondo i programmi e con le ultime direttive che
sono state approvate dall'Unione europea come investimenti; si sta
andando avanti sul progetto di teleriscaldamento, che credo
cambierà completamente quello che è il volto anche del comune di
Aosta...su altre opere, invece, noi correttamente abbiamo detto:
"dobbiamo fare una riflessione", perché ci sono dei momenti
difficili in cui non si può più avere la stessa disponibilità dei
tempi in cui erano state programmate, e l'abbiamo riconosciuto e
detto chiaramente in quest'aula! Quindi credo che sia giusto che
sotto questo profilo si faccia la riflessione che è necessaria.
Noi quindi riteniamo che le leggi che sono state approvate, che
sono state richiamate durante questa legislatura, sul lavoro, sulla
casa, sugli alberghi...purtroppo dobbiamo dire che la crisi è
intervenuta proprio nel momento in cui si poteva avere riscontro
soprattutto della legge sulla casa, degli aumenti volumetrici,
negli alberghi sta andando avanti, nella casa si è parzialmente
ridotta, sono stati mantenuti i mutui per la casa che continuano ad
avere un risultato positivo, c'è stato un grande investimento nel
settore turistico-ricettivo per la parte invernale, per tutta
l'impiantistica, che non è diminuita, è andata secondo i piani, con
un'impostazione strategica che era difficile da immaginare
all'inizio, che è stata condivisa, dove per sostenere anche i più
piccoli si è cercato di allargare, di creare delle fasce di
intervento che permettono di mantenere il settore turistico nella
migliore posizione in tutta la regione, quindi dando un sistema di
presentazione dell'insieme omogenea, e soprattutto efficace.
Ora, tutto questo andava in una logica che è l'altra logica
strategica di sostenere il lavoro, ma sostenere il lavoro non con
posti solo fittizi, però sostenere il lavoro nel senso di sostenere
le aziende. Vorrei ricordare, qui, che noi abbiamo sostenuto dalle
più piccole alle più grandi...vedi la Cogne, tanto per intenderci,
abbiamo sostenuto tutti i programmi del FES, del PARFAS, sostenendo
poi...tranne i tagli che ci sono stati fatti a livello nazionale
anche per sostenere le regioni terremotate, cui abbiamo aderito,
come altri. Abbiamo impostato la nostra azione corale come Regione
sostenendo quelle che sono le attività dei volontari, quelle che
sono le attività delle varie associazioni, avendo un contatto
continuo con le forze sociali e sindacali per le politiche del
lavoro; l'ultimo piano delle politiche del lavoro lo abbiamo
approvato qui, qualche mese fa, e si sta attuando puntualmente, con
degli investimenti che sono dai 9 ai 10 milioni già solo per
quest'anno. Credo che questo sia stato l'impegno che noi abbiamo
cercato di portare avanti con le risorse che avevamo, sapendo che
le risorse comunque sono diminuite e non aumenteranno, se non
facendo ricorso ai piani di politica europea.
Noi, già da mesi stiamo preparando i piani che andranno nella
logica di presentare progetti europei in tre settori strategici che
sono: quelli del turismo, quelli dell'agricoltura e quello del
sostegno alle politiche del lavoro. Con questo abbiamo coinvolto
tutti gli attori, sono coinvolti tutti per preparare questo tipo
d'impostazione, che è quella che ci darà sostegno negli anni a
venire. Noi siamo coscienti che su una serie di proposte c'è e ci
sarà ancora da lavorare, com'è normale, ci saranno delle possibili
modifiche, è del tutto evidente che ci saranno degli interventi di
restyling
da fare su una serie di leggi, probabilmente per
concentrare meglio le varie forze che avremo da un punto di vista
economico, ma la logica con cui abbiamo cercato di lavorare è
questa che abbiamo detto. Una logica che ha permesso comunque di
mantenere una struttura regionale a livello di economia valida,
"valida", che credo possa oggi contare non solo sul discorso degli
ammortizzatori che abbiamo sempre cercato di attivare, ma su quella
che è la politica di espansione...perché non dimentichiamo che
stiamo continuando a monitorare ed a strutturare quelle che sono le
richieste che per fortuna arrivano, di insediamenti nuovi anche in
Valle d'Aosta, e che andranno a dare posti di lavoro veri e
reali.
Oltre a questo, credo che noi possiamo dire che i rilievi fatti
dai colleghi sono sicuramente...io li ho apprezzati,
indipendentemente dal modo con cui sono stati detti o dagli auspici
che chiaramente sono patrimonio di chi li dice, di vedere con
possibili azioni magiche, far sparire alcune persone fisiche...ma
questo lo lascio al
bon ton
di chi le pronuncia...
Sul resto io credo che, come tutti i colleghi della
maggioranza...e ringrazio anche per il lavoro svolto in questi anni
nella maggioranza da forze come il PdL, che ha lavorato, oggi ha
presentato la relazione, che ha fatto un lavoro e l'ha presentato
credo nel modo giusto, dicendo quali sono gli stimoli che sono
stati dati per cercare di andare in una certa direzione. Non tutto
si può fare, ma credo che ci siano le possibilità per valutare
positivamente un lavoro difficile, perché lavorare in continua, in
continua emergenza, come si è fatto in questi anni, soprattutto
negli ultimi due anni, non è stato sicuramente facile!
Io ringrazio in modo particolare i colleghi di tutta la
maggioranza, di Giunta e anche quelli che ne hanno fatto parte,
perché quelli hanno lavorato comunque nel modo in cui credo siano
stati i quattro anni precedenti. Credo che oggi siamo a tener conto
di quello che è un risultato che...le cifre lo dicono, ci sono per
fortuna delle cifre agli atti che dicono che cosa è stato fatto e
quali sono i risultati. Io credo che questo valga molto più di
tante parole, che indubbiamente si lasciano anche interpretare.
Quindi io con questo ringrazio tutti quelli che hanno lavorato,
ringrazio tutte le forze presenti, che sicuramente hanno dato un
contributo importante con critiche costruttive, che sicuramente noi
abbiamo apprezzato, e molte volte abbiamo accolto e accettato, come
è giusto che ci siano in un contesto come questo. Credo che il
suggerimento...e chiudo, ultimo, è quello che i tempi che si
preannunciano non sono certo quelli che vanno nella logica di avere
goga magoga
o di dire: va bene, adesso arrivano e cambiamo,
cambiamo nel senso che dovremo sempre più renderci conto che il
dibattito dovrà essere serrato su quelli che sono i punti
essenziali per lo sviluppo di questa comunità. Questo sarà un
compito di chiunque si siederà sui banchi del Consiglio regionale
per rispettare la volontà popolare. Grazie.
Presidente
- Grazie. Prima di concludere i lavori per
questa mattinata, colleghi, direi che il Consiglio può prendere
atto delle relazioni di cui ai punti n. 3, 4, 5, 6 e 7 all'ordine
del giorno, così apriremo i lavori questo pomeriggio con l'esame
del disegno di legge n. 222, va bene? ...n. 221, scusate.
