Classificazione
TRASPORTI E VIABILITÀ



Oggetto del Consiglio n. 2291 del 6 aprile 2023 - Resoconto
OGGETTO N. 2291/XVI - Reiezione di mozione: "Impegno a
valutare i dati relativi all'utilizzo del servizio di trasporto
pubblico notturno Aosta/Pont-Saint-Martin al fine di organizzare un
servizio più mirato alle esigenze dell'utenza".
Bertin (Presidente) -
Punto n. 65 all'ordine del giorno.
Illustra la mozione la consigliera Minelli, ne ha facoltà.
Minelli (PCP) -
La mozione che proponiamo è stata
depositata il giorno successivo alla discussione della nostra
interpellanza avvenuta nel Consiglio dell'11 e 12 gennaio scorsi,
un'interpellanza relativa al servizio di trasporto pubblico
notturno Aosta-Pont-Saint-Martin che, a sua volta, era strettamente
collegata alle iniziative che abbiamo presentato lungo il corso del
2022. È infatti questo un tema che abbiamo seguito e monitorato con
attenzione.
Ricordo brevemente, soprattutto a beneficio di chi ci ascolta,
ai fini di ricostruire la vicenda, che il servizio sopracitato,
dopo tre anni di sperimentazione, è stato stabilizzato con la
delibera n. 1545 del 30 novembre 2022 (nel testo della mozione c'è
un errore, c'è scritto 30 dicembre) ed è stato approvato per il
periodo dal primo gennaio 2023 al 31 dicembre 2023 con la stessa
articolazione delle corse, prevista per l'ultima fase di
sperimentazione, per un importo di 289 mila euro, il cui impegno di
spesa è stato poi formalizzato con il provvedimento dirigenziale
del 9 dicembre 2022. Poi, il 29 dicembre, quindi venti giorni dopo,
a distanza di meno di un mese dalla stabilizzazione del servizio,
la Regione ha improvvisamente comunicato che dal giorno successivo
lo stesso non ci sarebbe più stato, sarebbe terminato, specificando
con un comunicato successivo, a una nostra richiesta, a una nostra
formulazione di sorpresa, che la scelta di sospendere il servizio
dei bus notturni era venuta da una richiesta specifica del gestore
della prestazione, che aveva incontrato delle difficoltà crescenti
nello svolgimento dell'attività e che aveva anche giudicato le
condizioni di svolgimento di alcune corse difficili per quello che
riguardava la garanzia della sicurezza del personale e dei
passeggeri. Il tutto in un quadro in cui la criticità della
mancanza degli autisti si faceva sentire, non smetteva di essere
forte; questo è quanto era stato dichiarato. Era una criticità,
peraltro, che era nota a tutti da molto tempo, noi l'avevamo
segnalata fin dal mese di marzo del 2022, che sicuramente non si
era manifestata dopo l'inizio di dicembre; infatti poi ne avevamo
discusso in quest'aula più e più volte.
A fronte di questo comunicato, avevamo depositato
l'interpellanza di gennaio, a cui era seguita una risposta
decisamente insoddisfacente, in particolare in relazione alle
modalità del questionario che prima dell'estate era stato
somministrato e all'analisi dello stesso ai fini di una corretta e
complessiva valutazione del servizio. L'allora Assessore
ad
interim
aveva tra l'altro affermato in aula che il servizio non
era da considerarsi interrotto ma sospeso, in attesa di valutazioni
che si dovevano effettuare nel mese di gennaio, almeno questo era
quello che era stato detto.
Come avevo evidenziato per ben due volte in Consiglio, durante
lo scorso anno, noi abbiamo esaminato con attenzione i dati che
erano stati acquisiti, tramite accesso agli atti, durante il 2022
circa la frequenza del servizio e anche le risultanze di quel
questionario che ho menzionato da parte del dipartimento trasporti.
I dati denotano una situazione di utilizzo che è estremamente
disomogenea riguardo alle corse e all'uso negli orari previsti e
nei vari giorni settimanali: ci sono corse che hanno zero utenti,
corse che hanno un numero estremamente esiguo di passeggeri, delle
nottate intere con degli autobus praticamente deserti.
Sulle risposte che sono state date al questionario, io rimando
alla registrazione video e al resoconto della seduta di gennaio,
sottolineando però come tante di queste risposte abbiano denotato
un'assoluta mancanza di conoscenza del servizio (era gente che non
sapeva nemmeno di che cosa stesse parlando) e delle sue modalità,
tanto da far risultare francamente imbarazzante che mi sia potuto
dire che non era necessario prevedere una domanda mirata per
verificare l'effettivo utilizzo degli autobus notturni da parte dei
compilatori del questionario stesso. Quindi, io non avevo capito e
continuo a non capire davvero per quale scopo si sia proposto quel
questionario. Mi viene il dubbio che sia stato fatto soltanto per
dire: "Ecco, siete contenti, abbiamo anche fatto un questionario e
le risposte circa il servizio notturno sono totalmente positive",
perché questo era ciò che mi era stato detto.
Noi crediamo, e credo che lo abbiamo dimostrato, che un servizio
pubblico di trasporto, ancorché un servizio pubblico di autobus
notturno, sia opportuno e utile, considerato che c'è una richiesta
che viene dai giovani e dalle loro famiglie. Riteniamo pure che sia
corretto che la Regione si preoccupi di rispondere a un bisogno,
che non è, come mi è stato fatto osservare, soltanto di trasporto,
ma che ha una valenza che è legata alla sicurezza e alla
prevenzione di possibili incidenti. Però siamo altrettanto convinte
che un servizio come questo necessiti di una razionalizzazione, sia
per quanto riguarda il numero e gli orari delle corse, sia per la
scelta dei giorni di effettuazione di queste corse. Non solo,
pensiamo anche che, per un principio di equità, il servizio di
autobus notturno debba prevedere il pagamento di una tariffa, come
avviene per le corse diurne del trasporto pubblico locale che sono
utilizzate da studenti, da lavoratori pendolari, cittadini per i
più svariati motivi.
In quest'ottica di razionalizzazione, che avevamo segnalato più
di un anno fa, rientra anche la consapevolezza che c'è una reale
mancanza di autisti, tant'è vero che ci è stato detto a gennaio, ma
poi mi sembra che venga confermato dalle cose che si apprendono
negli ultimi giorni, negli ultimi tempi, che alcune corse diurne
sono state addirittura soppresse, e altre potranno rischiare di
esserlo, a causa della indisponibilità di personale, e ieri abbiamo
visto che questo è un problema serio. Da quel Consiglio di gennaio
sono passati circa tre mesi, il servizio che doveva essere solo
sospeso e non interrotto non è ripreso, non se ne sa più nulla.
Quello che invece sappiamo è che dalla bassa e dalla media Valle
sono arrivate alla Presidenza il 24 gennaio scorso 621 firme di
cittadini, in prevalenza giovani, genitori e insegnanti, che hanno
chiesto non il ripristino del servizio, ma una rivalutazione dello
stesso con delle modalità diverse. Hanno proprio suggerito come
costruire questo servizio, modalità che riteniamo condivisibili, e
cioè la programmazione di un servizio pubblico di autobus notturno
nei fine settimana e nei giorni festivi, perché sono i ragazzi che
lo utilizzano soprattutto per spostarsi e le famiglie lo ritengono
utile, perché in qualche modo è una tutela della loro incolumità,
ma hanno anche avanzato la disponibilità a contribuire
economicamente al servizio, attraverso il pagamento del biglietto.
È una proposta razionale, sensata e che risponde alle esigenze
della stragrande maggioranza degli utenti e ovviamente, nel caso
dei giovani, anche alla tranquillità delle loro famiglie.
Da parte nostra aggiungiamo che, nella revisione delle
caratteristiche e delle modalità del servizio, potrebbe essere
valutata anche una formula alternativa a quella dell'autobus di
linea che, per esempio, coinvolga anche degli altri operatori
abilitati al trasporto, quali ad esempio gli NCC, il noleggio con
conducente.
Con queste premesse proponiamo al Consiglio di impegnare il
Governo per valutare con attenzione, finalmente, tutti i dati
relativi all'utilizzo del trasporto pubblico notturno
Aosta-Pont-Saint-Martin, al fine di organizzare un servizio più
mirato e adeguato alle reali esigenze dell'utenza, prevedendo una
diversa modalità di gestione e anche valutando un'alternativa al
tradizionale servizio di linea e introducendo il pagamento di
un'adeguata tariffazione.
Dalle ore 9:59 assume la Presidenza il vicepresidente
Marguerettaz.
Marguerettaz (Presidente) -
Ha chiesto la parola
l'assessore Bertschy, ne ha facoltà.
Bertschy (AV-VdA Unie) -
Intervengo subito, anche per
dare l'indicazione del Governo. Concordiamo su tutta una serie di
premesse che lei ha fatto e devo dire, sia personalmente che a nome
dei tanti colleghi che allora avevano proposto questo servizio
sperimentale nato alcuni anni fa, che ci fa piacere che finalmente
venga apprezzata la proposta. Come tutti i servizi sperimentali ha
avuto la necessità di essere valutato. Ricordiamo che è nato in un
periodo dove poi è arrivato il Covid, ci sono stati tantissimi
problemi di mobilità, quindi tutta una serie di questioni che sono
emerse ma sono state anche sperimentate in un momento molto
particolare.
Non abbiamo però bisogno dell'impegno, nel senso che ci stiamo
già lavorando. Le cose le stiamo facendo proprio nella direzione in
cui sono state proposte, quindi non c'è necessità di impegnare
oltre il Governo, il quale sta valutando tutti questi aspetti in
un'ottica complessiva di organizzazione del trasporto su gomma.
Ieri abbiamo parlato a lungo del tema legato agli autisti, di qui a
qualche mese avremo la necessità di capire come si arriverà a
organizzare il servizio sostitutivo di autobus rispetto
all'interruzione della linea ferroviaria, ci sono altri problemi,
quindi noi in una visione complessiva stiamo lavorando anche per
capire come reintrodurre questo servizio con però la necessità di
renderlo sostenibile, non più ovviamente saltuario, sostenibile nel
tempo e soprattutto con la possibilità di dargli una sua effettiva
strutturazione, anche per renderlo omogeneo con tutti gli altri
servizi. Quindi, ci asteniamo: stiamo lavorando su questo, dobbiamo
trovare le giuste modalità per ridare una parte dei servizi che
sono stati dati.
Su una cosa non concordo assolutamente, quando lei fa l'analisi
delle corse vuote e delle cose piene: se facessimo questo tipo di
analisi, probabilmente tutta una serie di corse in Valle d'Aosta le
dovremmo sospendere. Il problema è che i turni di lavoro non si
organizzano per il pieno e il vuoto, il pullman come sale scende e
il servizio ha necessità ovviamente di essere organizzato anche per
dare una risposta in termini di organizzazione di azienda, ma anche
di turni di lavoro del personale; non è che si possono far lavorare
le persone semplicemente quando siamo sicuri che sul pullman sale
qualcuno e poi non farlo più.
C'è la necessità di approfondire ancora alcuni argomenti, di
capire, visto che oggi non è un servizio obbligatorio per nessuno,
è un servizio che se lo introdurremo andrà pagato e ci vorrà
qualcuno disponibile a farlo. In più, il motivo per il quale
l'Assessore, l'ex Presidente con l'i
nterim
ai trasporti,
aveva detto in aula che il servizio era sospeso, era che fra le
altre cose erano successi nell'ultimo periodo fatti abbastanza
gravi in alcuni momenti di questo trasporto. Quindi, oltre al
trasporto dei passeggeri bisognerà pensare anche a come organizzare
una vigilanza in certe serate ed in certi momenti del trasporto,
perché dobbiamo mettere tutti in condizioni di lavorare in
sicurezza, in particolare chi in quel momento è alla guida di un
pullman, ma soprattutto di dare la sicurezza a tutti gli utenti di
essere in una condizione di tranquillità. Sono contento che sia
finalmente apprezzato il servizio che avevamo pensato nel tempo, ma
è vero anche che dobbiamo offrire un servizio che garantisca la
massima sicurezza, sia trasportistica che anche di condivisione dei
momenti di tempo libero o del ritorno a casa dal lavoro.
Quindi ci asteniamo, stiamo lavorando e speriamo di poter
proporre presto una riorganizzazione complessiva dei servizi che
possano essere sostenuti sia finanziariamente che a livello
organizzativo, con le difficoltà che appunto stiamo incontrando in
questo periodo, ma che speriamo si possano superare presto
ritornando a motivare delle persone a svolgere anche questo
lavoro.
Presidente -
La collega Minelli ha chiesto la parola, ne
ha facoltà.
Minelli (PCP) -
Ho ascoltato con interesse l'intervento
dell'assessore Bertschy e il tentativo di riportare questa
discussione in un alveo un po' diverso rispetto a quello che era
stato utilizzato durante le discussioni che si sono succedute
durante il 2022 su questo tema. Ora, rispetto a un anno fa, il
problema della carenza di autisti, e quindi quello della
riorganizzazione complessiva dei servizi, è il tema che viene
proposto, un tema che ovviamente c'è, è innegabile, ma che esisteva
anche tredici mesi fa, perché già si sapeva che c'erano dei
problemi, e li avevamo evidenziati un po' tutti con le varie
iniziative, penso a iniziative di più gruppi consiliari. Ricordo
anche che su questo servizio, che non scopriamo oggi avere
un'importanza noi, lo abbiamo detto, ma abbiamo detto fin
dall'inizio che occorreva una razionalizzazione, cosa che non è
stata fatta perché è stato riproposto con le stesse identiche
modalità fino alla delibera del 30 novembre, quando tutti i
problemi erano già stati evidenziati. Quindi, fa un po' specie che
adesso si dica che il servizio viene apprezzato, però ci sono tanti
problemi. I problemi c'erano e il servizio era apprezzato anche
prima.
Il discorso che si è cercato di fare, ma che è stato
completamente respinto, è quello che occorreva ragionare sui dati
della frequenza, sulle risposte che avevano dato gli utenti e sulla
necessità di mantenere, con i dovuti correttivi, un servizio -
guardate, mi è stato detto qui in quest'aula e per fortuna ci sono
le registrazioni - che salva vite umane, quasi che nel chiedere una
riorganizzazione, si fosse in qualche modo negligenti nei confronti
del rispetto della vita umana, che è una stupidaggine per dirla con
un termine tranquillo e semplice.
Mi fa anche un po' sorridere che questo servizio, che è stato
sperimentale dal 2019, adesso si dica che è stato valutato e
monitorato. Se ci sono delle valutazioni e dei monitoraggi
in
itinere
, dovrebbero servire per correggere il tiro, per vedere
se un'organizzazione un po' diversa possa essere migliore rispetto
a quella che era stata pensata. L'unica cosa che è stata fatta è la
soppressione del servizio dall'alta Valle verso Aosta. E quando si
dice che la questione delle corse a vuoto, che ci sono e che in
qualche modo sono da mettere in conto, perché nell'economia di un
servizio c'è anche questo, dovendo calibrare gli orari degli
autisti, eccetera, io faccio riferimento però al fatto che le corse
che voi avete previsto e mantenuto anche per tutto il 2023, perché
questo era l'obiettivo, erano il lunedì, il martedì, il mercoledì,
il giovedì, il venerdì, il sabato e la domenica, quindi nei giorni
infrasettimanali e nei giorni festivi, con tutte le corse che
avevate previsto fin dall'inizio, con una chiarissima fotografia
della situazione che diceva che ci sono delle giornate, che sono
quelle dell'inizio della settimana, in cui il servizio non è
utilizzato o è utilizzato da pochissime persone. Lei dice: "Se
facciamo un ragionamento di questo tipo, dobbiamo togliere tante
corse, perché tanti autobus girano a vuoto", però poi ci dice
anche: "Dobbiamo razionalizzare, perché gli autisti non ci sono,
perché c'è un problema di sicurezza".
Ora, il problema della sicurezza si è scoperto il 29 di
dicembre, dopo aver stanziato quasi 300 mila euro per un servizio
che doveva andare avanti con le stesse identiche caratteristiche
per tutto un anno, quindi diventando stabile dopo tre anni di
sperimentazione. Ma sono stupita, perché non è possibile che questa
valutazione emerga a venti giorni dal provvedimento
dirigenziale!
Tra l'altro, è stato anche avanzato un problema legato alla
sicurezza degli autisti e dei passeggeri, sollevato dal gestore del
servizio. Noi abbiamo anche fatto un accesso agli atti per capire
esattamente che cos'era successo e che cosa aveva fatto
improvvisamente cambiare idea sul servizio. Ci è stata fornita
della documentazione che era relativa a episodi che erano avvenuti
molto prima del 30 di novembre, molto prima del 9 di dicembre,
quindi questo era un problema che esisteva e che non è stato preso
in considerazione? Che è stato sottovalutato? Era più importante
dire che si garantiva il servizio e non pensarci più? Io credo che
se si vuole fare un discorso serio, bisogna basare l'attenzione su
quelli che sono i dati, perché i dati sono oggettivi.
Sono oggettivi i dati che sono stati rilevati sulle presenze,
meno quelli su quel questionario perché, Assessore, se li vada a
leggere, si vada a leggere le risposte, noi le abbiamo lette tutte,
una per una, quelle che ci sono state fornite, e a occhio e croce,
non ho fatto la percentuale, ma circa il 50 percento erano di
persone che non avevano mai messo piede su uno degli autobus
notturni garantiti dalla Regione; non sapevano di che cosa si
stesse parlando, tant'è vero che chiedevano di mettere un servizio
gratuito, di mettere più corse, di metterlo nei fine settimana, di
fare più fermate eccetera. Le risposte denotavano una percentuale
al 50 percento di non conoscenza del servizio.
Poi adesso ci dice: "Concordiamo sulle premesse, ma non
sull'impegno, perché noi stiamo lavorando"; ci mancherebbe!
L'impegno non chiede soltanto di riorganizzare un servizio più
mirato e adeguato alle reali esigenze dell'utenza, chiede anche
altre cose. Chiede di valutare con attenzione i dati relativi al
servizio del trasporto pubblico notturno e, nel valutare questi
dati, forse occorre davvero calarsi nel questionario, vedere se non
è il caso di operare anche un'altra forma di conoscenza, magari
insistendo sui ragazzi e attraverso le scuole, e poi c'è scritto di
prevedere anche una diversa modalità di gestione, valutando
un'alternativa al tradizionale servizio di linea e introducendo il
pagamento di un'adeguata tariffazione.
Adesso l'unica cosa che sembra che lei abbia assicurato è che
lavorate e che ci sarà il pagamento della tariffa. Quando ne
abbiamo discusso la prima volta, la risposta è stata: "No, il
servizio è pubblico, è gratuito, perché bisogna invogliare i
giovani a usufruirne", quando però poi adesso si dice: "Ma non è
obbligatorio questo servizio che si dà, è una cosa aggiuntiva". E
quando io avevo osservato che non si pagava il servizio di autobus
notturno in quegli orari, tra l'altro in cui c'è poi anche stato
riferito che viaggiavano sostanzialmente persone che prendevano
l'autobus per stare al caldo, perché avevano altri problemi, va
bene, è un servizio anche quello, ma le persone che devono andare a
scuola, al lavoro, che devono spostarsi per motivi di salute,
pagano la tariffa piena.
Tutto si può fare e tanto voi decidete quello che volete,
ovviamente, ma rifiutare di approvare un impegno come questo, a me
sembra l'ennesima dimostrazione di mancanza di volontà di
collaborazione nei confronti di un argomento che, lo ricordo perché
ci tengo a ricordarlo, è più di un anno che discutiamo. Ora
improvvisamente lavorate e riuscirete a darci delle risposte. Mi
sembra tra l'altro che, e lo dico proprio per informazione, i
firmatari di quella lettera, quelle 621 persone, non abbiano
ricevuto nemmeno una risposta del tipo: "Va bene, ci pensiamo,
vedremo, cercheremo di trovare una soluzione, stiamo lavorando per
voi". Non è arrivato nemmeno uno straccio di risposta, a riprova
del fatto che tutto ciò che arriva dai cittadini, ha un'importanza
che è quantomeno relativa.
Presidente -
La parola al collega Ganis.
Ganis (LEGA VDA) -
Ringrazio l'Assessore per l'impegno
dimostrato in aula nel ripristinare il servizio notturno, un
servizio sperimentale che è in via comunque di definizione.
Cara collega Minelli, partendo dal presupposto che la mozione
del gruppo PCP rappresenta una situazione ben conosciuta anche dal
nostro gruppo, tant'è che avevamo presentato una risoluzione al
fine di poter risolvere il problema, quello di ripristinare il
servizio notturno Aosta-Pont-Saint-Martin, ciò che ci destabilizza
è il motivo nel presentare un'iniziativa simile alla nostra con la
stessa finalità, ben sapendo che c'era una risoluzione del gruppo
Lega da discutere e votare; a meno che non ci sia una gara in corso
o un comitato da alimentare.
Ultimamente, collega Minelli, stiamo assistendo in questo
Consiglio regionale a un continuo anticipare gli altri colleghi su
vari problemi che riguardano i valdostani, quindi - a nostro parere
- anche questa volta la sua iniziativa vuole bruciare la nostra al
foto finish
; ne prendiamo atto.
Quello che il nostro gruppo vuole evidenziare è l'importanza di
ripristinare il servizio di trasporto pubblico notturno
Aosta-Pont-Saint-Martin e non, come lei chiede, i dati relativi per
poi riorganizzare il servizio. Proprio per questo motivo, anche il
nostro gruppo, attento alle problematiche dei cittadini, senza
l'utilizzo di comitati e raccolte firme, visto che crediamo nella
democrazia rappresentativa degli organi deputati a ciò, porterà
all'attenzione del Consiglio regionale questo problema attraverso
una nostra mozione. Quindi, non voteremo la vostra mozione, visto
che ha una finalità differente rispetto alla nostra. Il nostro voto
sarà di astensione.
Presidente -
La parola all'assessore Bertschy.
Bertschy (AV-VdA Unie) -
Semplicemente per dire che, come
sempre capita, collega Minelli, lei non riesce mai a uscire dal suo
modo di far politica: solo lei ha ragione, solo lei ha le
condizioni giuste, solo lei ha le informazioni giuste, solo lei
parla con i cittadini. Lei è anche stata sei mesi in giunta; poi, è
vero, non ha avuto tempo, ma io non l'ho sentita parlare una volta
dell'autobus notturno quando è stata sei mesi con noi. Ogni tanto
si metta anche nella condizione del lavoro che fanno gli altri: non
è tutto così semplice, chi ci ha preceduto probabilmente avrà
cercato di fare il possibile. Le ho detto che su questo impegno
stiamo lavorando, stiamo analizzando i dati, c'è un'iniziativa
della Lega, siamo tutti convinti che il trasporto notturno vada
rimesso in funzione. Lo rimettiamo in funzione per l'unico utente
che fa servizio turistico e ha bisogno di questo trasporto anche
dal lunedì al venerdì? Sì, no, è una scelta, perché tutte le
persone hanno diritto di scelta.
Mi hanno detto che lei era molto interessata ai servizi
aggiuntivi in alcune vallate quando era assessore. Ci sono delle
scelte che vanno fatte, rese sostenibili, ma quelle che non sono
nell'appalto dei servizi, hanno bisogno di trovare qualcuno che poi
le realizzi. Non possiamo dire a qualcuno "fallo", perché se non è
dentro il contratto, quel qualcuno può anche non farlo. In questo
momento siamo in questa condizione, dobbiamo riorganizzare le cose,
c'è stato anche un momento di ordinaria amministrazione, forse è
stato anche un po' complicato per tutti uscire da questa fase.
Cerchiamo di riorganizzare il servizio, cerchiamo di dare anche
fuori un messaggio che proviamo a dare una risposta.
Poi, io spero che sarà la risposta che un po' la accontenta.
Sono sicuro che non la accontenterà del tutto, perché non le va mai
bene niente di quello che proponiamo, ma cercheremo di fare
qualcosa che vada abbastanza bene, di modo che le prossime
iniziative magari le tarerà su qualcos'altro; ci sono argomenti
dove sicuramente non troveremo mai l'accordo. Su questo, più che
dirle che stiamo cercando di rendere sostenibile un servizio e di
renderlo sostenibile un po' per tutti! C'è gente che, come a lei,
mi ha telefonato perché ha dei problemi di mobilità. Lei ha parlato
di gente che sta al caldo, ma c'è gente che la macchina non ce l'ha
e lavora di notte. A questa gente cosa gli dedichiamo? Niente?
Dobbiamo rendere sostenibile un servizio? Li mandiamo a lavorare in
quale maniera? C'è gente che i turni notturni li fa. Allora io non
so se un pullman con una persona sopra è giustificato o no. Intanto
ci va qualcuno che ci dia questi servizi, però il servizio notturno
è stato messo, e le sperimentazioni sono state fatte, ed è per
quello che è stata eliminata poi la tratta in alta Valle, perché ci
sono state delle valutazioni anche con le amministrazioni locali,
per provare a introdurre nuovi servizi. Poi c'è stato tutto un
periodo di difficoltà per tutti dato dalla crisi, da tutta una
serie di problemi, però stiamo cercando di mettere in condizione
questo servizio di ripartire e vedremo, tra le esigenze degli
utenti, le esigenze delle aziende di trasporto e le esigenze del
territorio, di trovare una soluzione per ripartire e magari
implementarlo nel tempo. Questa è la volontà da parte di tutti.
Che poi siano avvenuti episodi nell'ultimo periodo: abbiamo
trattato in aula il tema delle bande giovanili, così siamo
allineati; ci sono tutta una serie di questioni che stanno
avvenendo anche nell'ultimo periodo. Allora, rispetto a questo
probabilmente è necessario anche assumere delle decisioni che
magari non erano state ben programmate nel tempo e si stanno
riprogrammando. Però capiterà anche a lei, ogni tanto, nei 365
giorni dell'anno, di fare un piccolo errore, penso piccolo, però
ogni tanto le capiterà anche a lei di fare un piccolo errore. Dia
la possibilità agli altri quando li fanno di provare a
correggerli.
Presidente -
Se non ci sono altri interventi, chiudiamo
la discussione generale. Per dichiarazione di voto la collega
Minelli.
Minelli (PCP) -
Per dichiarazione di voto che,
naturalmente, sarà a favore della mozione che abbiamo
presentato.
Faccio notare al collega Ganis che la risoluzione che loro
avevano presentato, si è potuto presentarla semplicemente perché
c'era un'iniziativa in quel Consiglio da noi presentata, che era
l'ultima in ordine di tempo dopo varie che erano già state
proposte.
Poi lo ha detto lei, la risoluzione che c'è agli atti e che
dev'essere discussa ha un impegno che è diverso da questa mozione.
È un impegno che è diverso, di conseguenza credo che sia
assolutamente legittimo e logico che noi, in risposta a quanto ci
era stato detto sull'interpellanza da parte dell'allora Assessore,
abbiamo presentato una mozione. Poi sul fatto che ci siano dei
cuculi che vadano a fare l'uovo nel nido di altri, questo lo
abbiamo visto più volte da parte di svariate persone, e comunque si
tratta di due questioni diverse.
Riguardo alle valutazioni dell'assessore Bertschy, come spesso
capita (visto che lei dice a me: "come spesso capita"), lei cerca
di sviare il discorso, perché in questo è molto bravo, cioè di
ribaltare un po' quello che è il problema in discussione facendo
delle valutazioni sulle persone. Lei dice: "Non abbiamo mai sentito
parlare di autobus notturno nel periodo in cui lei è stata
assessore"; io in quei sette mesi in cui sono stata assessore, il
servizio di autobus notturno l'ho sospeso, ho portato una delibera
in Giunta per sospenderlo, perché eravamo in piena pandemia e non
aveva nessun senso un servizio di autobus notturno in quel momento,
e fin da allora avevo chiesto i dati per riorganizzarlo. Quindi non
ne avremo parlato in Consiglio perché era una delibera di Giunta,
ma quello è stato fatto.
Sulla questione che bisogna fare delle scelte e che ci sono
delle priorità: certamente! Lei dice che mi sono battuta, non solo
mentre ero in quel ruolo ma fin dal 2018, cioè da quando sono
entrata qui, per chiedere che ci fossero delle corse aggiuntive
nelle vallate. Certamente, ma è una questione di priorità e, se
permette, allo stato anche attuale delle cose, io continuo a
credere che sia prioritario garantire ai ragazzi che vanno a scuola
da Gressoney a Verrès un numero di corse adeguato, soprattutto per
rientrare a casa non a ore tardissime come purtroppo avviene e
nemmeno di partire a ore antelucane, perché si tratta di ragazzi
che hanno 14 anni. Su questo io continuerò a credere che ci siano
delle priorità: il servizio di autobus notturno è utile e va
organizzato con delle modalità che siano il più possibile
razionali, ma certo che nell'ambito di un discorso globale ci sono
tipi di corse e utenti, anche solo per la loro età, che, a mio
avviso, hanno la priorità.
Poi, sul fatto che c'è questa tendenza a credere che gli altri
si ritengano infallibili, io credo veramente che questa narrazione
che voi fate abbia fatto il suo tempo. Io non ho nessuna pretesa di
essere infallibile e, guardi, sono la prima che di errori li fa e
quando li fa li riconosce. Il problema è questo, che io quando
faccio un errore non ho alcun problema a riconoscerlo, nessun
problema; qualcun altro invece tende a trovare delle formule per
cui si dice "Eh, va bene, ma lasciateci lavorare, ma stiamo
facendo, non va mai bene niente". Effettivamente, per come era
stato organizzato quel servizio e per come si è tenuto per tre anni
una sperimentazione di quel tipo, io ritengo che si è perseguito
nell'errore, si è proseguito in una situazione che andava cambiata
anche prima. La cambierete adesso, va bene, ma perché siete
costretti da tutta una serie di fatti contingenti, primo di tutti
quello della mancanza degli autisti, perché credo che se non
fossimo arrivati a una situazione di quel tipo, tutto sarebbe
andato avanti così, con anche un dispendio di risorse, a mio
avviso, poco oculato.
Presidente -
Ha chiesto la parola, per dichiarazione di
voto, il collega Manfrin.
Manfrin (LEGA VDA) -
Ritengo opportuno intervenire a
fronte delle simpatiche e velate accuse di cuculi nei confronti del
gruppo che mi onoro di rappresentare all'interno di quest'aula.
Vede collega Minelli, io mi sono astenuto dal commentare ieri le
sue dichiarazioni rispetto ai suoi emendamenti relativi, per
esempio, all'introduzione delle preferenze di genere, che lei
ricorderà bene, perché lei lo ha rivendicato ieri, lei ha detto:
"Io ho votato la legge con la preferenza unica, ma ho presentato un
emendamento per introdurre le preferenze di genere". Ha omesso di
dire, primo, che il testo elaborato in Commissione, che prevedeva
la preferenza unica, l'ha vista partecipare e condividere ed essere
tra i promotori di quel testo, e poi ha dimenticato una cosa, che
l'emendamento cuculo delle preferenze di genere lo ha scritto e ha
scritto la fotocopia, perché l'ha presentato la collega Pulz;
quindi, lei ha scritto il medesimo emendamento per dire: "Ah beh
no, ma lo propongo anche io", ed è uno schema esattamente
sovrapponibile a quello che accade in questo caso. Lei, collega
Minelli, ci ha detto e ha detto a quest'aula, che la presentazione
della nostra risoluzione è stata possibile in virtù della sua
interpellanza. Io, collega Minelli, la inviterei a leggere il testo
della risoluzione, perché io l'ho fatto e non ho visto riferimenti
alla sua interpellanza, eppure questa risoluzione è stata
presentata ed era ovviamente iscritta all'ordine del giorno.
In un'ottica di economia dei tempi, e nell'impegno di andare a
discutere tutte le iniziative o il maggior numero di iniziative in
questo Consiglio, avevamo chiesto, durante la Conferenza dei
Capigruppo, di poter unire le iniziative, quelle della Lega e
quella sua, collega Minelli, ma c'è stato un pervicace rifiuto da
parte del suo capogruppo di farlo, che ha specificato, sempre in
sede di capigruppo, che lei era contraria. Lei era contraria non
perché ci fossero differenze, non perché c'era chissà quale
motivazione, lei era contraria semplicemente perché lei deve
affermare qualcosa alle persone che lei ritiene possano supportarla
elettoralmente.
Questo è uno schema esattamente replicabile a quello che lei ha
utilizzato tante altre volte in passato, collega Minelli, compreso
per esempio il fatto di costituire dei comitati
ad hoc
e di
invitare questi comitati a dire: "Sapete che c'è? Raccogliete le
firme, poi vado io in Consiglio e vi rappresento tutti", perché
quelle persone lì non avevano iniziato la raccolta firme, è lei che
ha detto a loro di raccogliere le firme! Quindi, collega Minelli,
se qui c'è qualcuno che vuole fare del consenso su delle battaglie
che, in realtà, dovrebbero essere di tutto questo Consiglio, come
ha giustamente riconosciuto l'assessore Bertschy, questa è lei! Noi
abbiamo proposto delle soluzioni, lei ha voluto fare della
propaganda spicciola con i comitatini che raccolgono le firme a suo
uso e consumo. Ormai questo schema è stato scoperto, collega
Minelli, ne provi un altro, il suo gioco, questo qui, ormai lo
conosciamo.
Presidente -
Per dichiarazione di voto, ha chiesto la
parola il collega Ganis.
Ganis (LEGA VDA) -
Ringrazio il collega Manfrin. Il fatto
che io sia di primo pelo, politicamente parlando, non vuol dire che
sia uno stolto. Dato che lei, collega Minelli, ha un bagaglio
politico più importante del sottoscritto, sicuramente avrà notato
la nostra risoluzione. Quindi, è evidente la sua volontà nel
prendersi i meriti di quest'iniziativa. Ne prendiamo atto, ma come
le ripeto, più volte in questo Consiglio lei vuole bruciare tutti
al
foto finish
, e l'ha dimostrato più volte.
Presidente -
Per dichiarazione di voto la collega Erika
Guichardaz.
Guichardaz E. (PCP) -
Mi sembra ci sia un po' di
confusione. È appena stato detto che non voteranno la nostra
mozione perché le impegnative sono diverse, e adesso dicono: "Ma
state cincischiando, non avete messo insieme le iniziative". Se le
impegnative sono diverse, come avremmo potuto mettere insieme le
due iniziative?! Effettivamente, lo ha spiegato benissimo la
collega Minelli, c'è una visione diversa e non c'è nulla di male
nel dire, e lo si vede dall'ordine del giorno, che c'è una nostra
impegnativa che prevede una cosa ed una vostra che ne prevede
un'altra. Nella Conferenza dei Capigruppo si è deciso di non
metterle insieme, proprio perché le impegnative erano diverse e
giustamente voi su questa potete tranquillamente astenervi. Noi
voteremo a favore.
Presidente -
Collega Minelli, immagino per fatto
personale.
Minelli (PCP) -
Immagina bene, sì, per fatto personale.
Non saprei esattamente come circoscriverlo, perché sono state
diverse le cose che sono state dette, quindi è un fatto un po' più
articolato, ma la sostanza poi è una e una sola.
Al collega Manfrin dico soltanto che mi fa sorridere quello che
ha appena detto nei confronti di quello che sarebbe il mio
atteggiamento per ottenere consenso, perché credo che dalla persona
che spesso utilizza quest'aula come un palcoscenico, ma
correttamente, per parlare alla pancia di tante altre persone, è
quasi un complimento, perché vuol dire che in qualche modo si
riconoscono certe doti che, peraltro, non sono doti che io ritengo
particolarmente positive.
Vede collega, forse lei fa quest'accusa così forte e con i modi
che ha utilizzato, perché quello è il contesto in cui è abituato a
operare lei; si vede che lei pensa che tutti gli altri hanno lo
stesso modo di gestire le cose. Per me non è così, non so bene a
quale tipo di comitato si è fatto riferimento nel momento in cui si
è detto "Fate le firmo e poi vi rappresento", perché io credo che
le persone che si costituiscono in comitato e fanno le loro
raccolte firme, hanno tutto il diritto di farlo e non hanno bisogno
di nessuno che li dia le imbeccate. Che poi in qualche modo, se si
condividono le loro istanze, qui esse vengono rappresentate, è un
altro paio di maniche.
Presidente -
Invito i consiglieri a chiudere questa
polemica. La parola per dichiarazione di voto al collega
Cretier.
Cretier (FP-PD) -
Sarò molto breve. Intanto, con una
premessa vorrei ricordare che questi problemi sono ricorrenti. Già
nel 2007 avevamo avuto dei problemi anche in bassa Valle, non solo
per i danni ai mezzi, ma anche ai cittadini e per quel che succede
alle municipalità e alla loro cartellonistica. Ho avuto l'occasione
di parlare con un autista che mi ha detto semplicemente che, oltre
ai corsi legati alla patente, a volte dovrebbero fare anche dei
corsi di difesa personale, proprio perché gli attacchi sono
continui e purtroppo, a scapito di qualcuno, il servizio è stato in
qualche modo sospeso.
È comprensibile quindi la necessità, per i genitori, di avere
questo servizio, ma chiaramente, come si è impegnato l'Assessore, a
prendersi in carico la valutazione e le scelte da fare, chiaramente
anche in relazione a chi fornisce il servizio, che ha in questo
momento, come abbiamo già detto tutti, il problema della mancanza
degli autisti.
Per noi come gruppo in qualche modo la presa in carico data
dall'Assessore è sufficiente per proseguire nel percorso e quindi
ci asterremo.
Presidente -
Se non ci sono dichiarazioni di voto, metto
in votazione la mozione. La votazione è aperta.
Esito della votazione:
Presenti: 33
Votanti: 2
Favorevoli: 2
Astenuti: 31 (Aggravi, Baccega, Barmasse, Bertschy, Brunod,
Carrel, Caveri, Chatrian, Cretier, Distort, Foudraz, Ganis,
Guichardaz Jean-Pierre, Jordan, Lavevaz, Lavy, Lucianaz, Malacrinò,
Manfrin, Marguerettaz, Marquis, Marzi, Padovani, Perron, Planaz,
Restano, Rollandin, Rosaire, Sammaritani, Sapinet, Testolin)
La mozione è rigettata.
