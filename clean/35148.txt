Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 2712 del 5 dicembre 2012 - Resoconto
OGGETTO N. 2712/XIII - Interrogazione: "Situazione dei lavori
di ristrutturazione dell'Istituto tecnico-professionale regionale
"Corrado Gex" in comune di Aosta".
Interrogazione
Constatato che ormai da diversi anni le strutture
dell'Istituto Tecnico Professionale Regionale "Corrado Gex" di
Viale F. Chabod, di Aosta, sono inutilizzate;
Ricordato che l'Assessore alle opere pubbliche Marco Viérin,
in risposta ad un'interrogazione del nostro Gruppo dell'ottobre
2008, precisò che "si può ipotizzare l'utilizzo della struttura per
l'anno scolastico 2012-2013";
i sottoscritti Consiglieri regionali
Interrogano
la Giunta regionale per conoscere:
1) se e quando inizieranno i lavori di ristrutturazione della
struttura in premessa;
2) in quali tempi è presumibile l'utilizzo della struttura a
fini scolastici.
F.to: Bertin - Cerise - Chatrian - Louvin - Patrizia
Morelli
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
In riferimento alle comunicazioni fornite in quest'aula a fine
2008, con particolare riferimento agli obiettivi allora indicati,
fornisco al collega - posso poi dargli una copia - la cronologia
degli eventi preparata dai funzionari che hanno seguito
l'evoluzione della situazione. A fine 2009 c'è stata l'approvazione
del progetto definitivo e fin lì il percorso era nelle linee degli
obiettivi e la Giunta ha approvato il progetto definitivo, nonché
l'indizione della gara d'appalto per la progettazione esecutiva e
l'affidamento dei lavori.
La gara è stata vinta dal Consorzio Pedron, preciso che è stata
applicata la procedura totalmente aperta, con sede in Villa dei
Conti di Padova che ha proposto un ribasso, secondo gli uffici e
anche secondo il sottoscritto, esageratamente elevato (48,882
percento), determinando l'esigenza da parte delle strutture di
avviare un'approfondita verifica di anomalia condotta in
contraddittorio con l'impresa, come prevede la legge. Il
procedimento di verifica dell'anomalia si è protratto per mesi,
anche in relazione alla complessità dell'intervento e alla
necessità di avvalersi del supporto di un'apposita commissione
tecnica di qualificati esperti esterni, per evitare che l'impresa
rimproverasse l'Amministrazione di aver fatto una commissione di
parte. L'aggiudicazione definitiva è avvenuta nel giugno 2011,
poiché la commissione ha ritenuto l'offerta non anomala e si è
approvato il contratto che è stato sottoscritto ad aprile 2012.
Come previsto, il progetto è ascritto alle vigenti norme in materia
sismica. L'impresa appaltatrice, su indicazione dei progettisti
individuati dalla stessa, ha provveduto ad eseguire una serie di
prove sulle strutture previste dal capitolato speciale,
propedeutiche alla realizzazione esecutiva, quindi per rendere
consona la progettazione alle nuove norme sismiche. In esito a tali
prove, l'impresa ha presentato all'Amministrazione regionale una
relazione contenente alcune proposte in merito ad interventi
strutturali aggiuntivi rispetto a quelli progettati in sede di
redazione del progetto definitivo, nonché ad adeguamenti normativi
e possibili migliorie da apportare rispetto a quanto previsto dal
progetto posto a base di gara. L'Amministrazione ha chiesto alla
direzione lavori di esaminare le proposte formulate dall'impresa e
di esprimere un proprio parere circa l'effettiva necessità degli
adeguamenti proposti. Dopo un primo ridimensionamento delle
proposte progettuali, la competente struttura dell'Assessorato ha
manifestato delle perplessità e ha provveduto a richiedere alle
parti, progettisti incaricati dall'impresa e direzione lavori, di
produrre un documento condiviso da parte di tutti da sottoporre
alla Giunta, dove individuare gli adeguamenti indispensabili ad una
corretta realizzazione dell'opera. Si prevede che nell'arco di
alcune settimane l'Amministrazione regionale potrà disporre di
tutti gli elementi utili a valutare le definitive soluzioni
elaborate dall'impresa costruttrice.
Quanto al secondo punto, i tecnici dicono che, dopo le decisioni
nel merito di ciò che ho prima menzionato, l'impresa avrà 45 giorni
per presentare il progetto esecutivo, come prevede la normativa e
che dovrà essere approvato prima di poter dar corso ai lavori per i
quali è previsto un tempo di esecuzione di 790 giorni consecutivi.
Condivido con il collega che questo è un esempio di come si può
rimanere imbrigliati da normative che non dipendono né da noi, né
dai tecnici; sono norme che la politica ha stabilito nell'iter
degli affidamenti e a volte ci pongono purtroppo in queste
situazioni, in cui è molto difficile e delicato prendere decisioni
senza il rischio di non ottemperare a tutte le normative
vigenti.
Presidente
- La parola al Consigliere Bertin.
Bertin (ALPE)
- Grazie Presidente.
L'intento di questa interrogazione era di riportare l'attenzione
su tale immobile, che ormai da molto tempo è abbandonato e che non
è utilizzato, un immobile in pieno centro della città, a cui molte
persone come il sottoscritto hanno occasione di passarvi davanti
spesso e ci si chiede come cittadini cosa sta succedendo, perché,
dalle dichiarazioni fatte nel 2008, si prevedeva già un utilizzo
per quest'anno scolastico della struttura. Anche nell'aprile 2011,
nel caso della relazione sullo stato di avanzamento degli
interventi compresi nel piano regionale di edilizia scolastica, ci
veniva detto che i lavori erano in fase di assegnazione, pertanto
si poteva immaginare che, con tempi diversi da quelli previsti in
precedenza, i lavori sarebbero iniziati in tempi brevi, vale a dire
un anno e mezzo fa. Oggi ci ha comunicato il fatto che ancora una
volta i lavori non sono partiti e anche sui tempi di inizio dei
lavori non si è pronunciato in modo chiaro. Questa è una struttura
importante anche dal punto di vista scolastico, da un immobile
progettato diverso tempo fa, ma che aveva al proprio interno le
palestre che permettevano anche un'organizzazione dal punto di
vista scolastico della città di Aosta diversa dall'attuale, perché
molte delle scuole in Valle d'Aosta non hanno le palestre interne e
ciò comporta dei problemi.
Speravo di avere delle risposte più precise sui tempi e
soprattutto di avere l'assicurazione sulla data di conclusione dei
lavori, siamo sempre in una situazione ipotetica sui tempi, il che
ci lascia perplessi sulla programmazione degli interventi pubblici.
Ormai le opere che dovrebbero iniziare sono tante, ma non se ne
vede l'inizio e spesso quando iniziano non se ne vede la fine. Non
sono soddisfatto della risposta, per ovvie ragioni. Grazie.
Si dà atto che dalle ore 10,27 riassume la presidenza il
Presidente Emily Rini.
