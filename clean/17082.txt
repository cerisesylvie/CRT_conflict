Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 435 del 24 febbraio 1999 - Resoconto
SÉANCE DU 24 FÉVRIER 1999 (MATIN)
OGGETTO N. 435/XI Criteri per lo svolgimento dell'indagine
statistica, a cura della società VI.SA. S.n.c., in merito alla
gestione dei rifiuti. (Interrogazione)
Interrogazione Richiamata l'interpellanza prot. n. 7/99,
discussa in occasione del Consiglio regionale del 27.1.1999
(oggetto n. 22);
Appreso che la società scelta per lo svolgimento dell'indagine
ha un oggetto sociale che non contempla lo svolgimento di attività
che siano riconducibili in qualche modo alla statistica e/o alle
problematiche di smaltimenti dei rifiuti;
Ritenuto necessario ottenere ulteriori chiarimenti
sull'iniziativa;
Ribadite tutte le critiche espresse in ordine alle scorrettezze
contenute nel questionario elaborato dall'Assessorato e sullo
scarso significato statistico dell'iniziativa;
i sottoscritti Consiglieri regionali
Interrogano
l'assessore competente per sapere:
1) in base a quali elementi di competenza specifica è stata
scelta la società VI.SA. snc;
2) con quali criteri statistici è stato individuato il campione
di 3000 famiglie;
3) su quali basi scientifiche verranno elaborati i dati
raccolti.
F.to: Curtaz - Squarzino Secondina
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) In considerazione della complessità degli
interventi coordinati per l'informazione nel settore ambientale, si
è reso necessario individuare una struttura che avesse specifiche
conoscenze nei diversi settori di grafica, di rilevamento
statistico, di informatica e pubblicitario, conoscenze individuate
nella società VI.SA. S.n.c. così come è stato specificato
nell'apposito curriculum professionale. Per rispondere alla prima
domanda dell'interrogante, do lettura del curriculum professionale
di questa società.
Nel settore della grafica e del design - tralascio le date degli
anni in cui si sono svolte queste manifestazioni - questa ditta ha
lavorato per il manifesto per la Fiera di Sant'Orso, vincitore "XIa
edizione del Concorso internazionale concerti per organo", immagine
grafica per la "Edizione nazionale dei Giochi della gioventù", due
cartoline per il XXX° anniversario per conto dell'Ufficio postale
delle Nazioni Unite, vincitore del "Concorso nazionale giornata del
quadrifoglio" bandito dal Ministero dell'agricoltura e foreste,
immagine grafica di due Coppe del mondo di sci alpino e una Coppa
del mondo di sci nordico, vincitore del "Concorso per l'immagine
grafica della Coppa del mondo di Courmayeur", cura della nuova
veste grafica del "Piemonte vivo", la rivista "Immagine" per la
Cassa di risparmio di Torino, cura l'immagine per la Learning Trong
Collect Twing, una pubblicazione per conto dell'Ufficio postale
delle Nazioni Unite tradotto in 8 lingue, vincitore del concorso
per l'immagine grafica della "Saison Culturelle", immagine grafica
per la "Edizione nazionale dei Giochi della gioventù", vincitore
del "Concorso per l'immagine grafica delle manifestazioni invernali
della Regione Valle d'Aosta", creazione del logo per la stazione
invernale di La Thuile e gestione del budget pubblicitario, oltre
300 milioni per l'esercizio 1998-1999, cura dell'immagine grafica
per la candidatura della Regione Valle d'Aosta ai Giochi olimpici
invernali 1998, cura della veste grafica e creazione logo per il
"Primo Jeux olympiques de la Jeunesse Européenne", cura della veste
grafica delle manifestazioni estive per l'Assessorato del turismo
della Valle d'Aosta, realizzazione e cura della stampa di 12 tavole
ad acquerello per il Casinò di Saint-Vincent in occasione del gala
per l'anno 1996, realizzazione di pagine pubblicitarie per le
Funivie Piccolo San Bernardo e per la Cervinia S.p.A. apparsa sulla
rivista inglese "Daily New Magazine" e sulla rivista americana
"Euroski", ideazione del logo per la società FORM di Varese azienda
leader nel settore dell'incisione a laser.
Nel settore della multimedialità invece: realizzazione della
videografica e presentazione a video in occasione della candidatura
di Aosta ai Giochi olimpici invernali 1998 a Birmingham,
realizzazione della presentazione interattiva dell'attività
vitivinicola e dei viticoltori valdostani per conto
dell'Assessorato dell'agricoltura in occasione della manifestazione
"Vinitaly" di Verona, realizzazione della presentazione interattiva
del Castello di Sarre per conto dell'Assessorato della cultura
abbinata alla cartella stampa in occasione dell'inaugurazione a
residenza sabauda in seguito ad avvenuto restauro, ideazione e
produzione del CD ROM interattivo del conto del Gruppo
folcloristico "La Clicca", contenente brani audio rimasterizzati,
filmati video, animazioni in 3D, immagini e documenti storici;
trattasi di compact multisessione aventi cioè una traccia audio e
una traccia rom indipendenti una dall'altra.
E ancora: realizzazione del catalogo interattivo su CD ROM per
conto dell'Azienda Napapijri in occasione dell'apertura di un nuovo
punto vendita a Parigi, versione in lingua francese, CD
multipiattaforma, utilizzabile cioè sia su personal computer sia su
Macintosh, ideazione e realizzazione di brevi spezzoni di cartoni
animati per conto del Ministero dell'ambiente, pensata in occasione
di una campagna di sensibilizzazione relativa al problema del buco
dell'ozono.
Nel settore della raccolta ed elaborazione dati: elaborazione
dei dati relativi all'afflusso turistico sugli impianti di risalita
della società Funivie Piccolo San Bernardo, relativi all'inverno
1995-1996, relativi all'inverno 1996-1997, relativi all'inverno
1997-1998, ricerca di mercato finalizzata per conto della società
Artiglio di Solbiate Arno utensileria e successiva elaborazione dei
dati, raccolta ed elaborazione dati per conto della società
Fertecnik di Oleggio, produzione di macchinari, trattamento in
plastica.
Questo è il curriculum professionale della società a cui ci si è
rivolti, che è un curriculum professionale, come si può constatare,
di alto livello.
Ripeto che la scelta della Giunta regionale si è basata su una
complessità di nozioni e su una complessità di capacità
professionale che la ditta deve avere perché, come ho già avuto
modo di sostenere in quest'aula, l'indagine che si è iniziata a
svolgere è da una parte un'indagine conoscitiva, ma è anche
un'indagine informativa sulle problematiche dei rifiuti che sarà
comunque coordinata direttamente dall'Assessorato regionale della
sanità. Ripeto, a scanso di equivoci, che le linee politiche
evidentemente le dà la Giunta regionale e non sarà delegata questa
competenza a qualunque ditta di informazione pubblicitaria.
L'interrogante mi chiede poi con quali criteri statistici è
stato individuato il campione di 3000 famiglie. Questo campione di
3000 persone è stato proporzionalmente distribuito sull'intero
territorio regionale ed è stata contattata una persona ogni 33
circa abitanti di età superiore ai 17 anni. Qui c'è il numero delle
persone contattate, che posso lasciare quest'elemento conoscitivo
al Consigliere Curtaz, le persone sono suddivise per comuni per un
totale di 3.034.
Per il sondaggio sono state effettuate rilevazioni tenendo conto
di 3 parametri: a) di avere complessivamente circa lo stesso numero
di intervistati maschi e femmine, 1448 donne intervistate contro
1596 uomini; b) di avere un campione proporzionato suddiviso per
fasce di età, gruppo di giovani fino a 25 anni, gruppo intermedio
dai 26 ai 55 anni di età e terzo gruppo oltre i 56 anni; c) di
avere un campione intervistato in proporzione alle attività
presenti sul territorio regionale, cioè studenti, lavoratori
dipendenti, lavoratori autonomi, pensionati ed altro.
Per quanto riguarda la terza domanda, i dati che sono già stati
elaborati proprio in questi giorni sono stati fatti accorpando i
singoli comuni nei seguenti quattro macrogruppi: da una parte
l'intero territorio regionale per avere una visione esaustiva,
dall'altra la città di Aosta, la Plaine che sappiamo quali comuni
comprende, le singole comunità montane e altri due settori,
comunità a forte vocazione turistica e comuni del fondo Valle.
Come comuni a forte vocazione turistica sono stati inseriti
anche alcuni comuni che non rientrerebbero propriamente in questa
dizione nel senso delle indicazioni del piano territoriale
paesaggistico, ma abbiamo voluto avere un panorama più completo. Si
tratta dei Comuni dei due Gressoney, Champorcher, Brusson, Ayas,
Saint-Vincent, Torgnon, Antey, Valtournenche, Gressan, Cogne,
Morgex, Pré-Saint-Didier, La Thuile, Courmayeur, e sono stati
aggiunti Saint-Oyen, Etroubles e Oyace. Poi rimangono tutti i
comuni del fondo Valle.
Questa è la valutazione che è stata fatta, che può essere
contestabile, che potrebbe essere rivista ma che, dal punto di
vista della validità oggettiva, nessuno penso possa metterla in
discussione perché tutte le indagini statistiche che vengono
predisposte hanno dei limiti e hanno dei punti a favore, dei punti
contrari perché l'importante è che venga capito il messaggio, venga
capita la domanda che viene posta e le risposte siano
consequenziali.
Per quanto riguarda l'aspetto più generale, mi limito a dire che
quest'indagine viene fatta anche in sintonia con altri lavori che
altri servizi dell'Amministrazione regionale stanno facendo in
materia; faccio riferimento al lavoro del Dipartimento servizio
informativo per quanto riguarda l'informatizzazione e la gestione
di pagine internet, al lavoro del Dipartimento del territorio per
gli aspetti generali gestione dei rifiuti e la gestione
informazioni attraverso gli strumenti del Progetto Gaia, progetto
che ha una stretta correlazione con i dati richiesti dal Ministero
dell'ambiente.
Non darei troppa valenza a questa parte del lavoro di questa
società, che è l'aspetto informativo, perché comunque saremo noi ad
analizzare. E quando dico noi, do sin d'ora la disponibilità -
anticipando così una richiesta del Consigliere Curtaz - a
discuterne a livello di commissione perché potranno evidenziarsi da
parte dei cittadini delle richieste importanti dal punto di vista
delle scelte strategiche e politiche che verranno prese
dall'Amministrazione regionale. Mi pare di aver risposto alle
domande poste, rimango a disposizione dei consiglieri.
Président La parole au Conseiller Curtaz.
Curtaz (PVA-cU) Ho apprezzato la buona volontà nella risposta
dell'Assessore e le sue ultime parole di impegno anche se devo dire
che questa buona volontà - mi consenta la battuta - è inversamente
proporzionale alla serietà e alla scientificità
dell'iniziativa.
Andiamo nello specifico alle risposte che lei mi ha dato. La
risposta alla prima domanda ha confermato in pieno le mie
perplessità perché è stata affidata un'indagine statistica sui
rifiuti ad una società di grafici e lei mi ha elencato almeno 20-30
iniziative di carattere grafico di buonissimo livello perché
sappiamo che questa è una società di grafici bravi, ma ancora oggi
non riesco a capire perché questa società, che fa dei bei
manifesti, si metta a fare delle indagini sui rifiuti quando in
tema di rifiuti non ha nel suo curriculum neppure un'iniziativa
precedente.
Ma mi sono tolto anche una curiosità; sono andato alla Camera di
commercio a vedere l'oggetto sociale di questa società per capire
se per caso, nonostante non si sia mai occupata né di statistiche -
o quasi - né di rifiuti in assoluto, avesse competenza per farlo
quanto meno sotto il profilo giuridico-civilistico. E invece no,
perché leggo l'oggetto sociale della società che dice: esercizio di
arti grafiche in genere, realizzazione di serigrafie e composizione
di testi per la stampa, allestimento di convegni, mostre,
esposizioni, realizzazione e diffusione di pubblicità radiofonica,
televisiva, fotografica, videografica, realizzazione e stampa di
opuscoli, oggetti, materiale vario, pubblicitario e loro
commercializzazione, composizione di marchi, realizzazione di opere
a carattere decorativo in genere e loro installazione e quant'altro
attinente al settore pubblicitario in genere, il servizio di
interpretariato, di traduzione, di pubbliche relazioni.
Come dice Di Pietro, i rifiuti con questa roba non ci azzeccano
proprio, ma proprio niente.
Allora, quando si fa un'indagine statistica seria, ci si rivolge
a società specializzate, non a società che dovranno pure lavorare
in Valle d'Aosta e hanno bisogno di incarichi; parliamoci chiaro
dopodiché i risultati sono che viene fatto un questionario di cui
abbiamo già parlato l'altra volta e non starò a ripetermi anche per
non sparare contro la Croce Rossa, però mi sembra che di fronte ad
una situazione del genere corriamo il rischio di avere dei
risultati quanto meno superficiali.
Mi sembra che anche l'Assessore nelle ultime parole abbia detto
che questi dati dovranno essere valutati e discussi, però ritengo
che non è così che si fanno le indagini né l'opera informativa.
L'Assessore mi ha parlato di criteri invero un po' generici in
base ai quali è stato individuato il campione di 3000 famiglie; a
me risulta - perché si sente gente dire in giro che si è presentato
qualcuno a portargli un questionario - che sia un po' casuale, cioè
è chiaro che se uno gira per le case trova un uomo, poi trova una
donna eccetera, alla fine sul 50 percento
trovano…, ma è del tutto casuale.
Questa gente entra nelle case non in base ad un campione
predeterminato come si fa in statistica, ma così per cui alla fine
troviamo i dati che vadano più o meno bene, ma questo non è un
criterio serio per avere un'indagine statistica credibile, quindi
il rischio, ripeto, pur apprezzando il fatto che oggi l'Assessore
mette le mani avanti su questo lavoro e gliene sono grato, è che
alla fine di quest'avventura ci troveremo ad aver buttato via 200
milioni perché questo è il costo dell'operazione, con l'IVA su
tutto, anche sull'attività informativa e di non aver fatto un solo
passo in avanti per risolvere il problema dei rifiuti che si fa di
mese in mese più drammatico perché tutti conosciamo la situazione
della discarica, i problemi si stanno incancrenendo senza che siano
prospettate delle soluzioni adeguate.
Fra l'altro mi voglio augurare che l'opera di informazione
avvenga su degli elementi più credibili e non sui dati del
questionario soprattutto per quell'impostazione che ho definito - e
non me ne pento - tendenziosa che è stata criticata l'altra
volta.
