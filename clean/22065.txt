Classificazione
TURISMO E INDUSTRIA ALBERGHIERA



Oggetto del Consiglio n. 1746 del 25 gennaio 2006 - Resoconto
OGGETTO N. 1746/XII - Realizzazione di un prototipo di plastico
interattivo digitale su alcuni itinerari della città di Aosta.
(Interrogazione)
Interrogazione
Premesso che:
- con deliberazione di Giunta n. 4279 del 29 novembre 2004
erano stati impegnati € 28.080,00 per la realizzazione di un
"prototipo di plastico interattivo digitale" su alcuni itinerari
storico-culturali della città di Aosta;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
- i risultati, le conseguenze e le valutazioni relativamente
all'incarico di cui in premessa.
F.to: Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La Giunta con la deliberazione n. 4374/2003
ha approvato la partecipazione al Progetto denominato "Portale
telematico interregionale di promozione turistica". Il progetto è
cofinanziato al 90% dal Ministero dell'industria, del commercio e
dell'artigianato, oggi Ministero delle attività produttive,
nell'ambito delle disponibilità assegnate per incentivi agli
interventi di cofinanziamento a favore dei sistemi turistici
locali. Il progetto approvato dall'Amministrazione regionale
prevedeva, fra le altre attività, interventi evolutivi del portale
regionale, ulteriormente articolati in mostre virtuali e ulteriori
servizi da implementare sul sito "Internet" della Regione.
Nell'ambito di tali attività si è proceduto alla sperimentazione di
un'innovativa tecnologia che consente la creazione di modelli
virtuali tridimensionali per visite interattive di siti
archeologici attraverso "Internet" ed è questa la deliberazione che
è stata adottata di concerto fra il sottoscritto, l'Assessore al
turismo e l'Assessore all'istruzione. Questa tecnologia esclusiva
della Fondazione "Ultramundum" di Torino consente una fruizione
particolarmente efficace anche senza connessione "Internet" a larga
banda e l'ottimizzazione degli investimenti nella costruzione di
modelli tridimensionali attraverso l'uso di mattoncini, componenti
elementari riutilizzabili; ad esempio, una porzione di muro romano
tipo definita una volta può essere riutilizzata e richiamata in
memoria per la realizzazione di elementi complessivi quali l'intera
cinta muraria di Aosta, un edifico specifico. Al fine di testare su
casi concreti riferiti alla realtà valdostana questo innovativo
servizio "Internet", si è ritenuto opportuno procedere con la
realizzazione dei modelli di alcuni elementi significativi di Aosta
romana: Porta Pretoria, Torre delle mura, casa romana tipo,
eccetera. Il risultato del lavoro svolto viene considerato dalle
strutture molto soddisfacente e di forte impatto spettacolare, ne è
stata prodotta anche un'animazione video su "dvd" da cui sono stati
estratti dei fotogrammi che posso mettere a disposizione. I modelli
realizzati nell'ambito di questo progetto, baricentrato
sull'Assessorato del turismo, sono stati sottoposti anche al parere
del dirigente e del funzionario competente, dell'Assessore della
cultura, che hanno espresso apprezzamento per il lavoro svolto e
hanno anzi auspicato l'utilizzo della tecnologia in questione su
modelli di epoca pre-romana e medioevale. Si è inoltre concordato
di integrare nel modello prodotto anche elementi architettonici già
fatti realizzare con diverse tecnologie dall'Assessorato della
cultura, in modo da arrivare progressivamente alla ricostruzione
completa di Aosta romana tridimensionale per le applicazioni legate
sia al turismo, sia alla cultura. Si è dunque raggiunto il
risultato atteso in termini di verifica della qualità ottenibile
con l'impiego della tecnologia illustrata e delle possibili
utilizzazioni sia su "Internet", sia nell'ambito di applicazioni
museali. Con riferimento ai progetti riferibili sia all'Assessorato
del turismo, sia a quello della cultura, il Dipartimento sistema
informativo potrà dare seguito ad ulteriori realizzazioni anche
nell'ottica di rendere il sito "Internet" istituzionale sempre più
interessante e ricco di applicazioni basate su tecnologie
innovative.
Presidente - La parola al Consigliere Frassy.
Frassy (CdL) - Devo esprimere una sostanziale insoddisfazione
rispetto alla risposta che l'Assessore ha fornito, perché
l'interrogazione chiedeva quali fossero le conseguenze e i
risultati, oltre che le valutazioni, e noi abbiamo sentito
esprimere valutazioni sicuramente positive:
"soddisfacente"
,
"forte impatto spettacolare"
, grande apprezzamento, ma sulle
conseguenze mi sembra che lei abbia usato un condizionale dicendo:
"potremmo dare seguito ad ulteriori applicazioni"
. Ora, la
deliberazione è datata novembre 2004, in quella deliberazione non
c'era riferimento alcuno alle tempistiche, ma riteniamo da quanto
lei ha detto che la realizzazione di questo prototipo sia terminata
già da lungo tempo. Qui allora apriamo una riflessione che magari
ha il sapore della riflessione scontata, ma che purtroppo è una
realtà triste, nel senso che voi siete bravissimi nel conferire
incarichi di progettazione, di consulenza e quant'altro, ma siete
molto meno abili nel portare a compimento l'insieme delle attività
che andate a commissionare. Questo vale per i lavori pubblici e per
le iniziative di informatizzazione e così passando per gli altri
Assessorati. Non vorremmo che tutti i problemi del turismo e della
cultura alla fine venissero banalizzati in una concezione virtuale,
cioè, a fronte della carenza di risorse che la sua collega di
Giunta, Assessore Charles, che ha adottato d'intesa con lei tale
deliberazione, spesso lamenta sulle risorse che vengono assegnate
alla cultura - e voglio anche ricordare la recente legge che è
stata approvata per il recupero dei borghi -, a fronte di queste
difficoltà nel gestire in termini concreti la fruibilità dei siti
culturali, non vorrei che qualcuno si dilettasse nel turismo e
nella cultura virtuale. Lei, Assessore Marguerettaz, sta acquisendo
una fisionomia a questo punto di Assessore virtuale, perché il
Casinò, che mi sembra dipenda sempre da lei, è sempre più virtuale,
nel senso che la sostanza dei proventi l'abbiamo dimenticata. Per
quanto riguarda le tecnologie digitali, abbiamo capito che lei è un
appassionato, perché abbiamo ascoltato le impegnative affermazioni,
salvo poi dover fare una rapida retromarcia, sul digitale terrestre
e qui siamo all'ennesima informatizzazione dell'azione
politico-amministrativa. Non siamo contrari ad introdurre la
tecnologia nell'amministrazione, in particolare a rendere
maggiormente divulgativa la parte della ricca cultura che questa
Regione conserva, ma vorremmo che tale utilizzazione
dell'informatica fosse fruibile a tutti. Ora lei si è guardato bene
dal rispondere che ne è stato di questo prototipo, a noi non
risulta che sia mai stato messo in linea sui vari siti ufficiali o
ufficiosi dell'Amministrazione, piuttosto che dei vari Assessorati;
di conseguenza, le parole che lei ha "inanellato" in maniera
convinta -
"soddisfacente"
,
"apprezzamento"
, eccetera
- potrebbero probabilmente rendere questo piccolo lavoro, rispetto
a quello che potrebbe essere un lavoro più complesso, già fruibile.
L'invito che le facciamo perciò è che, d'intesa con i suoi colleghi
della Cultura e del Turismo, metta "on line" le risultanze di tale
primo tentativo digitale; dopodiché auspichiamo che insieme al
digitale riesca a trovare copertura e finanziamento anche il
turismo reale, perché - l'Assessore Pastoret penso possa
condividere - di turismo virtuale ne facciamo volentieri a meno,
anche perché a quel punto sarebbe virtuale anche il ruolo politico
dell'Assessore Pastoret!
Si dà atto che dalle ore 16,02 presiede il Vicepresidente
Nicco.
