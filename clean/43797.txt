Classificazione
AGRICOLTURA



Oggetto del Consiglio n. 966 del 3 novembre 2021 - Resoconto
OGGETTO N. 966/XVI -Interrogazione: "Cause dei ritardi dei
pagamenti a valere sul Programma di Sviluppo Rurale
2014/2020".
Bertin (Presidente) -
Punto n. 16 all'ordine del giorno.
Risponde l'assessore Sapinet.
Sapinet (UV) -
L'interrogazione è composta di tre
quesiti: "quale sia la situazione dei pagamenti degli anni
2015-2016-2017-2018-2019-2020", "quali siano le cause dei ritardi
sui pagamenti di queste annualità" e "se siano previsti anticipi o
saldi per l'anno 2021".
Al primo quesito, quindi la situazione dei pagamenti dal 2015 al
2020, i dati sono aggiornati al 13 ottobre 2021: gli impegni
finanziari complessivi del programma di sviluppo rurale 2014-2020,
assunti nei confronti dei beneficiari a valere sulle misure a
superficie a capo e a investimento, ammontano a circa 131 milioni
di euro pari al 95,44% della dotazione finanziaria del programma,
che è in totale di circa 137 milioni di euro (poi le farò avere una
copia, visto che abbiamo un po' di dati e magari è poi di più
facile lettura).
Alla stessa data, l'avanzamento di spesa si attesta sui 105
milioni di euro pari al 76,74% del totale della dotazione del PSR.
Questo valore posiziona la nostra regione tra le più performanti
nel quadro nazionale e seconda fra le dodici regioni con organismo
pagatore Agea.
In media i pagamenti delle misure a superficie a capo hanno
raggiunto l'86% della dotazione finanziaria complessivamente
assegnata a queste misure per il sessennio 2015-2020 e nello
specifico il livello di spesa è suddiviso per campagna, poi le farò
avere questa tabella dove appunto abbiamo, anno per anno, il numero
di domande, l'importo richiesto, l'importo pagato, la differenza
tra richiesto e pagato e le percentuali che sono per il 2015 l'86%,
per il 2016 l'88%, per il 2017 l'86%, per il 2018 l'80%, per il
2019 l'84%, per il 2020 il 93% con una media di 86 come detto.
Come è evidenziato nella tabella, le percentuali di pagamento
annue fanno riferimento alla differenza tra l'ammontante
complessivamente richiesto dai beneficiari e la spesa
effettivamente liquidata per ogni campagna.
Va precisato che la spesa teorica, ovvero il richiesto, non è da
intendersi come effettivamente liquidabile o vincolante per
l'Amministrazione, in quanto la sua autorizzazione definitiva è
comunque legata all'esito positivo delle istruttorie dell'organismo
pagatore Agea a livello centrale e di Area VDA a livello
regionale.
La seconda domanda chiedeva quali fossero le cause dei ritardi
sui pagamenti delle annualità dal 2015 al 2020. In termini generali
le principali cause dei ritardi hanno natura oggettiva, sono legate
da una parte a qualche errore nella compilazione o nelle
dichiarazioni rese in fase di presentazione delle domande,
dall'altra anche a difficoltà tecnico-informatiche di adeguamento,
ai continui cambiamenti imposti dalle normative europee e nazionali
che gli uffici dell'autorità di gestione del PSR e di Area VDA,
grazie a un quotidiano scambio con i servizi di Agea, stanno
cercando via via di risolvere.
La percentuale di domande sospese, quindi, varia da una campagna
all'altra ed oscilla dal 12% del 2018 al 3% del 2020.
A tal proposito va segnalato che un certo numero di domande
presentate nei primi anni di avvio del programma sono viziate nella
forma e nella sostanza, il che impedisce il pagamento dei premi
spettanti.
Le anomalie più ricorrenti che riguardano, bene o male, tutte le
campagne sono periodi di impegno non corretti, impegni non coerenti
nel tempo, incoerenze nelle date dei contratti d'affitto,
molteplicità di posizioni Iva per imprese con multiattività,
dichiarazioni di superficie o animali non coerenti con i requisiti
della misura, un carico animale minimo massimo a volte non
corretto, casi dei subentri e anche anomalie nei contratti di
scambio fieno-letame.
Un capitolo a sé è legato alle domande a campione i cui
controlli sono di competenza Agea: in questo caso il pagamento del
premio è necessariamente ritardato rispetto alle normali
tempistiche delle domande non estratte a campione e con certa
frequenza l'esito del controllo determina un importo erogabile
inferiore, per riduzioni o sanzioni, rispetto a quanto richiesto
dai beneficiari.
Un'altra casistica è legata alla rideterminazione delle
superfici ammissibili conseguenti, i refresh, ovvero
l'effettuazione di nuove foto di interpretazione da parte dei
servizi Agea della superficie agricola potenzialmente
ammissibile.
Nel caso in cui gli esiti del refresh, l'ultimo è del 2018,
determinino nei confronti di una data azienda una minore superficie
ammissibile a premio, la domanda afferente a una o più campagne è
soggetta a eventuali riduzioni.
Per quel che è il terzo e ultimo quesito, "se siano previsti
anticipi o saldi per il 2021", si conferma che come ogni anno, nel
mese di novembre, Agea erogherà gli anticipi all'85% delle misure a
superficie a capo dell'annualità 2021 e, come da richiesta
dell'autorità di gestione del PSR datata 11 agosto 2021 protocollo
14.061, entro il mese di dicembre completerà le istruttorie
automatizzate di sua competenza per l'erogazione dei saldi delle
misure 10, 11, 13 e 14.
Presidente -
Per la replica, il consigliere Planaz ne ha
facoltà.
Planaz (LEGA VDA) -
Grazie, Assessore, per la risposta,
visto il tema importante per la conduzione delle aziende in una
zona come la nostra, diciamo che le percentuali, lette come le
legge lei, non sono così drastiche, perché quasi tutte superano
l'80% per ogni annualità e questo fa sì che gran parte delle
aziende abbiano percepito i fondi che aspettavano o che, come lei
ha affermato, nello stilare le domande a volte può succedere che si
commettano degli errori di compilazione o che vi siano altre
complicanze; come lei ha accennato la difficoltà tra Area e Agea di
dialogare vedo che non è cambiata di molto, perché sono più o meno
sempre le stesse le aziende in difficoltà e alle quali e non sono
stati erogati i fondi.
La situazione per le aziende che non hanno ricevuto i fondi
immagino che diventerà sempre più difficile, perché, parliamo degli
anni 2015-2016-2017 e 2018, ci sono aziende che per quelle
annualità non hanno addirittura percepito io spero non tutto ma
gran parte, da come ha elencato lei, poi se mi farà avere la
documentazione le sarò grato, però bisognerebbe - se si può - agire
in qualche modo per sanare questa difficoltà.
Adesso lei è da un anno che si trova in carica, dovremmo fare
qualcosa affinché non si ripeta questa situazione anche perché,
come lei sa, in una nota del 19 marzo 2021 la Commissione Europea
ha comunicato al Ministero delle politiche agricole alimentari e
forestali che i pagamenti relativi alla campagna 2019 - faccio un
esempio per una annualità di cui adesso ho un documento sottomano
-, con effetto a partire dal primo gennaio 2021, non saranno
cofinanziati dall'Unione Europea. Questo è un fatto grave perché se
questo accade per ogni annualità, io mi chiedo chi deve mettere la
parte che manca, quella cofinanziata dall'Unione Europea? Lo Stato?
La Regione? A chi spetta? O sono le aziende che a questo punto si
ritroveranno a veder mancare quello che... lo so anche io che
quando si stipula una domanda di PSR non si ha mai la certezza di
percepire l'intero importo in domanda, però garantire una grande
parte di queste... perché se qualche azienda rischia di perdere
addirittura un'annualità, può anche rischiare di avere delle grosse
difficoltà e mancata liquidità per svolgere la sua attività.
È per questo che a fronte di questa nota nel 2019 c'è un importo
non indifferente che come Regione rischiamo di perdere; io immagino
che lei si sia mosso anticipatamente e la ringrazio per questo,
bisogna darne atto, però ci troviamo con una somma che manca nelle
casse, somma che deve essere erogata alle aziende agricole che oggi
non siamo certi di erogare. Se questo accade anche per tutti gli
altri anni, alla fine si parla di cifre non indifferenti perché
siamo dall'80 all'85, arrivare al 2019 che è il 93% delle risorse
erogate, alla fine mancano ancora quasi 2 milioni per saldare tutte
le domande fatte dagli allevatori.
Allora io spero che con questa iniziativa lei si faccia capo di
andare a fare in modo che questo non accada più e che diamo, almeno
per gli anni a seguire, una stabilità sull'erogazione e sulla
percezione dei fondi da parte delle aziende.
Presidente -
Assessore Sapinet, per fatto personale?
Sapinet (UV) -
Solo una precisazione, ringrazio il
collega che ha citato il pagamento residui. Solo per completare
l'informazione, l'argomento è stato oggetto di una prima
documentazione... (
Interruzione audio)
