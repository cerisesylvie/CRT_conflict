Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1336 del 22 maggio 1985 - Resoconto
OGGETTO N. 1336/VIII - CONTROLLI DELL'U.S.L. SUL RISCHIO
SILICOTIGENO ALL'INTERNO DELLA DELTASIDER.
(Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Bajocco:
INTERROGAZIONE
RICORDATO che un gran numero di lavoratori della Deltasider è
stato danneggiato dall'affrettata indagine con la quale l'INAIL ha
riconosciuto il rischio silicotigeno all'interno dello stabilimento
aostano per i soli addetti alla manutenzione refrattari;
RICHIAMATI gli impegni della Giunta regionale per controlli
sistematici dell'inquinamento dell'aria, all'interno dello
stabilimento Deltasider, da parte dell'Unità Sanitaria Locale; i
sottoscritti Consiglieri regionali
INTERROGANO
l'Assessore alla Sanità ed Assistenza Sociale per sapere a che
punto sono i controlli da parte dell'U.S.L.' sul rischio
silicotigeno all'interno della Deltasider e quali iniziative
verranno prese nei confronti dell'INAIL per modificarne
l'atteggiamento in merito alle spettanze dei lavoratori.'
PRESIDENTE
: Ha chiesto di parlare l'Assessore voyat, ne
ha facoltà.
VOYAT - (U.V.):
Com'è noto, il programma dell'indagine è
stato fissato tra la fine del mese di settembre e l'inizio di
ottobre dell'anno scorso tra la Federazione lavoratori
metalmeccanici, il Consiglio di fabbrica della ex Cogne ed il
servizio di igiene e sanità pubblica dell'U.S.L..
Dopo gli accertamenti delle materie prime impiegate dalla Cogne,
gli accordi che abbiamo preso con la clinica di Pavia e l'acquisto
delle apparecchiature necessarie per i prelievi dei campioni,
l'indagine vera e propria è iniziata verso fine febbraio, inizio
mese di marzo. Si è iniziato nel reparto dell'acciaieria, dove sono
stati prelevati finora 12 campioni in quattro posizioni diverse.
L'indagine in acciaieria dovrà ancora continuare per circa un mese
al fine di poter fare i prelievi in tutte le condizioni
meteorologiche e di lavoro. L'indagine in seguito verrà ampliata in
altri reparti, primo fra tutti nel reparto della colata continua.
Finora solo otto di questi campioni, in quanto gli ultimi sono
stati prelevati il 14 del mese di maggio, sono stati inviati alla
clinica universitaria di Pavia per le analisi definitive.
In quanto ai rapporti con l'INAIL, devo dire che al riguardo
avevo già risposto nel mese di ottobre dell'anno scorso e da allora
non ci sono stati ulteriori sviluppi, in quanto dovremo
approfondire il discorso sulla base dei risultati ottenuti da
questa indagine. Devo comunque ancora sottolineare che l'INAIL ci
aveva risposto a quel momento che le limitazioni erano solo per i
nuovi assunti, cioè per gli assunti dopo l'anno 1981, ma non per
coloro che avessero lavorato prima, soprattutto in quei reparti
prima riconosciuti silicotigeni.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Riteniamo che faccia bene la Regione
a seguire questa vicenda che interessa molti lavoratori e ad
avvalersi della consulenza di università specializzate, perché i
diritti dei lavoratori vengano rispettati e le basi su cui decidere
siano scientificamente corrette.
Quindi sollecitiamo la Giunta a continuare in questa attività
perché venga conclusa nel tempo più breve possibile, ma con la
maggiore sicurezza dell'esito scientifico e con il massimo rispetto
dell'interesse dei lavoratori.
