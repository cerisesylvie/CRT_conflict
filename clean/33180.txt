Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1619 del 9 febbraio 2011 - Resoconto
OGGETTO N. 1619/XIII - Interpellanza: "Diminuzione di risorse
finanziarie per la stabilizzazione di personale precario
dell'Azienda USL".
Interpellanza
Con Deliberazione del Direttore generale dell'USL n. 45 del
2011, autorizzata dalla Giunta regionale il 17 dicembre 2010, è
stata disposta la "diminuzione di euro 300.000 per stabilizzazione
personale precario del SSR";
Nel contempo, analogo importo è stato destinato dalla stessa
USL a prestazioni di assistenza sanitarie aggiuntive;
I sottoscritti Consiglieri regionali
Interpellano
L'Assessore competente per sapere:
1) per quali ragioni siano state sottratte risorse così
importanti alla stabilizzazione di personale precario
dell'USL;
2) se le somme stesse saranno successivamente reintegrate e
con quale tempistica nel capitolo di pertinenza;
3) quale destinazione precisa avranno le somme stornate,
adesso genericamente devolute a favore di "prestazioni di
assistenza sanitarie aggiuntive".
F.to: Louvin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo già trattato ampiamente la questione del precariato
dell'USL nelle scorse settimane, se ricorriamo di nuovo
all'Assessore per avere suoi chiarimenti, è perché ci ha sorpreso
una recente deliberazione dell'USL dei primi giorni di quest'anno,
con la quale viene disposta una diminuzione di 300.000 euro su un
capitolo di spesa della stessa USL che era stata autorizzata a
questo esborso a titolo di stabilizzazione del personale precario
del servizio sanitario regionale. Non ci è chiaro per quale ragione
si sia proceduto in questo senso e sia stato azzerato tale capitolo
di spesa, è normale che, accanto alle dichiarazioni di intenti come
ne erano state fatte in passato per una stabilizzazione del
personale, si mettano in bilancio delle corrispondenti somme.
L'eliminazione invece di queste somme ci è sembrata alquanto
sorprendente come somme non spese, perché si trattava di somme non
del bilancio 2011, ma del bilancio 2010, quindi sostanzialmente
inutilizzate e ci è sembrato altrettanto significativo che fossero
state stornate nella direzione di prestazioni di assistenza
sanitaria aggiuntiva, ma senza che ne fosse dato conoscere la
specifica finalizzazione, a cosa erano state destinate. L'Assessore
abbia la cortesia di darci dei chiarimenti in proposito.
Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio il Consigliere
Louvin di aver fatto questa interpellanza, perché permette di fare
un chiarimento riguardo a tale aspetto del bilancio
dell'azienda.
Direi che, come presupposto, per inquadrare bene la questione, è
necessario tornare alla stabilizzazione del personale dell'ultimo
biennio 2008-2010 e alle specifiche finalità alle quali era
destinato il finanziamento in oggetto delle argomentazioni
contenute nell'interpellanza. Appare indispensabile delineare il
quadro normativo sotteso al finanziamento stanziato per la
stabilizzazione del personale precario. Le leggi finanziarie
statali degli anni 2007-2008 hanno previsto la possibilità per le
pubbliche amministrazioni di stabilizzare, previa procedura
selettiva, il personale precario non dirigenziale con contratto di
lavoro subordinato a tempo determinato, che nel corso degli anni
era stato utilizzato per far fronte ad esigenze stabili. In
applicazione alla suddetta normativa, è stato siglato un protocollo
di intesa fra Assessorato della sanità, USL e organizzazioni
sindacali del comparto sanità, che ha previsto la stabilizzazione
del personale non dirigenziale in possesso dei requisiti indicati
nella tabella, che semmai fornirò, e, grazie a questo protocollo di
intesa, sono state stabilizzate in un primo momento 22 persone, fra
coadiutore amministrativo, coadiutore esperto, tecnico sanitario di
laboratorio, tecnico sanitario di radiologia medica. Nel corso del
triennio 2008-2010 le procedure di stabilizzazione di queste 22
persone hanno trovato piena realizzazione e la suddetta operazione
non ha comportato oneri aggiuntivi per l'azienda, in quanto si è
trattato di un mero passaggio da rapporto di lavoro a tempo
determinato a rapporto di lavoro a tempo indeterminato.
Il secondo punto importante si riferisce alla normativa
regionale, in particolare all'articolo 25 della legge regionale n.
9/2008, assestamento del bilancio di previsione dell'anno
finanziario 2008, modifiche e disposizioni legislative, che
prevedeva quanto segue per quanto riguarda la stabilizzazione:
"L'azienda USL, al fine di non pregiudicare il regolare
funzionamento dei servizi sanitari, può continuare ad avvalersi del
personale che, alla data di entrata in vigore della presente
legge
- del 30 aprile 2008
- risulti utilizzato per esigenze
stabili con contratti a tempo determinato, contratti di
collaborazione coordinata e continuativa, o contratti
libero-professionali, nelle more dell'espletamento di pubblici
concorsi per l'assunzione a tempo indeterminato relativi alla
stessa categoria e profilo professionale..."
, concorsi che
dovevano essere indetti entro il 31 dicembre 2010. I bandi di
concorso per l'assunzione a tempo indeterminato indetti
dall'azienda USL successivamente all'entrata in vigore della
presente legge da espletarsi nel triennio 2008-2010 potranno
prevedere una riserva non superiore al 40 percento dei posti
ammessi a concorso per il personale di cui al comma 1, quello che
stava già lavorando come precario, fatti salvi i requisiti
stabiliti dell'accesso dall'esterno per ciascuna categoria e
profilo professionale. Per le finalità di cui sopra il Direttore
generale dell'USL effettua con propria deliberazione, da sottoporre
all'approvazione della Giunta regionale, le rilevazioni del
suddetto personale utilizzato per esigenze stabili in relazione ai
posti vacanti. In applicazione alle suddette disposizioni
normative, il direttore generale ha provveduto ad individuare il
personale precario utilizzato presso l'azienda USL per esigenze
stabili e in servizio alla data di approvazione del provvedimento
con contratti di lavoro subordinato a tempo determinato, contratti
di collaborazione coordinata e continuativa e contratti
libero-professionali alla data del 30 aprile 2008. La deliberazione
di cui al precedente capoverso prevedeva la stabilizzazione di 190
unità di personale e ha trovato amplissima attuazione, quindi con
le due manovre di stabilizzazione: quella prevista dalle leggi
finanziarie dello Stato, che ha permesso di stabilizzare 22 unità,
e quella della nostra finanziaria 2008, che ha permesso di
stabilizzare 190 unità, nel biennio l'USL ha stabilizzato 212
unità. Tutto ciò premesso, è ora possibile tornare al punto n. 1,
ossia a queste risorse che sarebbero state sottratte a cui faceva
riferimento il collega Louvin, per dire che le risorse stanziate
dall'Amministrazione regionale infatti avevano unicamente il fine
di consentire all'azienda di coprire eventuali maggiori costi
derivanti dal complessivo processo di stabilizzazione sopra
descritto, ovvero colmare un'eventuale differenza economica
maturata per effetto del passaggio dal lavoro precario al lavoro
indeterminato. Quei fondi quindi servivano per coprire eventuali
aumenti dovuti all'assunzione a tempo indeterminato. Appare
comprensibile che l'eventualità di maggiori costi a fronte di
stabilizzazioni fosse un elemento incerto e che la previsione di un
finanziamento specifico abbia risposto unicamente ai fini di
prudenza nella gestione delle risorse, di fatto dai dati contabili
dell'azienda non sono emerse differenze fra i costi precedentemente
sostenuti per lavoratori precari poi passati a rapporti di lavoro
dipendente a tempo indeterminato e ne è conseguita l'impossibilità
di utilizzare un finanziamento a fini originariamente stabiliti
dall'Amministrazione. L'azienda quindi ha chiesto, entro i termini
previsti dalla normativa di contabilità e comunque prima della
chiusura dell'esercizio finanziario, di poter utilizzare questi
fondi per incrementare altri capitoli che avevano delle
criticità.
Per quanto riguarda
"quale destinazione precisa avranno le
somme stornate, adesso genericamente devolute a favore di
"prestazioni di assistenza sanitarie aggiuntive"
, le
prestazioni sono le seguenti: prestazioni di assistenza sanitaria
aggiuntiva che riguardano la prevenzione collettiva, l'assistenza
farmaceutica, l'assistenza integrativa, l'assistenza specifica
riservata a particolari categorie quali i nefropatici, i
trapiantati, i soggetti sottoposti a terapia radiante, assistenza
protesica, protesi fonatorie, presidi e materiali per insufficienza
respiratoria, materiale e presidi di medicazione e nutrizione
artificiale, prestazioni assistenziali per cure odontoiatriche e
contributi per fornitura di lenti da vista, inoltre corsi di
formazione e aggiornamento per i volontari del soccorso, gestione
della RSA di Aosta, assistenza domiciliare integrata, istituzione
del registro tumori della Valle d'Aosta, avvio dello
screening
del colon retto, prestazioni aggiuntive rese dal
personale dell'azienda USL. Questi 300.000 euro sono stati
destinati a questi settori, che abbiamo ritenuto strategici per
l'assistenza a domicilio. Credo che a questo punto sia chiaro che
tali fondi non erano delle risorse vincolate alla stabilizzazione,
ma erano vincolate a coprire gli eventuali costi di queste 212
persone che nel biennio 2008-2010 sono state stabilizzate.
Grazie.
Presidente
- La parola al Consigliere Louvin.
Louvin (ALPE)
- Forse è meno intuitivo di quanto
l'Assessore ritenga l'entrare in questi meccanismi, ci proviamo
perché è giusto togliere dalla complessità e anche dal formalismo
giuridico e finanziario la sostanza delle questioni. Cerco di
riassumere, lei dice che erano dei soldi che servivano un po' a
cuscinetto in relazione ad un'operazione più grande, che ha portato
alla stabilizzazione di 22 più 190 unità, una specie di molla per
poter compensare eventuali oneri aggiuntivi, siccome non è stata
utilizzata così, tanto meglio, l'utilizziamo diversamente.
Punto primo: questi erano soldi finalizzati, lei ha appena detto
che non erano vincolati alla stabilizzazione; lo erano, almeno così
noi leggiamo la procedura, tant'è che lei ha portato una
deliberazione in Giunta per autorizzare e attivare la procedura di
compensazione con riferimento ai vincoli di destinazione sopra
elencati e ne dà un'altra destinazione. Fondo destinato prima,
fondo destinato adesso quindi, prima 300.000 euro per il
precariato, adesso 300.000 euro per altre sicuramente altrettanto
necessarie finalità di ordine sanitario, non possiamo certo
metterci a contestare il fatto che vengano spesi dei soldi per i
nefropatici, per le protesi o per la fornitura delle lenti, ci sono
degli ordini di priorità che vanno valutati in modo molto più
attento che non con un colpo di spada, ma qui sta di fatto che una
posta significativa che era utilizzabile per procedure di
stabilizzazione non è stata utilizzata e, dovendo comunque
utilizzare dei fondi che erano destinati al personale, forse non
sarebbe stato male porsi anche il problema della loro
utilizzabilità in relazione a quelle sofferenze acute che stanno
venendo fuori proprio perché vengono tagliate delle risorse di
personale precario. Ci riferiamo in particolare alle questioni di
alcuni contratti che non sono stati rinnovati, che sono tuttora in
sofferenza e mi pare che la questione stia emergendo con alta
drammaticità per alcuni settori, credo che avremo occasione nelle
prossime tornate consiliari di venire sull'argomento, dalla
Cardiologia in avanti i tempi di attesa si stanno dilatando, si sta
aprendo una piaga pesantissima, se non proprio direttamente per la
stabilizzazione immediata, quanto meno per il mantenimento di un
elevato standard di presenza medica nei settori oggi più esposti e
che stanno producendo queste difficoltà.
Noi faremo una lettura attenta di quello che lei ci ha detto,
perché riteniamo che sia significativo il fatto di non aver
utilizzato queste risorse; ricordo che, per accorgersi di questo
surplus, c'è voluto un anno di tempo, perché il finanziamento era
di gennaio 2010, lì sono stati assegnati 300.000 euro, nell'agosto
2010 è stata richiesta alla Regione la procedura di compensazione,
che è andata a buon fine solo a gennaio, quindi abbiamo congelato
sul piano del bilancio una somma così rilevante per l'intera durata
di un esercizio finanziario e onestamente non ci sembra... in un
frangente come questo per il lavoro a tempo determinato e per le
sollecitazioni e le necessità di stabilizzazione che riguardano 350
unità nell'ambito dell'USL della Valle d'Aosta, ci sembra una
procedura altamente singolare.
Nel ringraziarla per la ricostruzione che lei ha voluto fare di
questa fase, noi continueremo a verificare puntualmente se non ci
fossero altri modi di utilizzarli, in particolare modi migliori per
dare attuazione a quegli impegni che erano stati presi nel 2008 e
che sono stati ampiamente disattesi per quanto riguarda la
stabilizzazione del personale in assenza di contratti a tempo
indeterminato. Grazie.
