Classificazione
ENERGIA
Risparmio energetico e fonti alternative



Oggetto del Consiglio n. 2027 del 17 novembre 2022 - Resoconto
OGGETTO N. 2027/XVI - Reiezione di mozione: "Impegno a
verificare la possibilità di utilizzare l'area dell'ex campo di
tiro a volo nel comune di Saint-Vincent, per impianti fotovoltaici
a servizio di comunità di energia rinnovabile".
Bertin (Presidente) -
Alla presenza di 33 Consiglieri,
possiamo riprendere l'analisi dell'ordine del giorno. Siamo al
punto n. 15 dell'ordine del giorno. Ha chiesto di parlare la
consigliera Minelli per l'illustrazione della mozione, ne ha
facoltà.
Minelli (PCP) -
La mozione che proponiamo riguarda la
vasta area dell'ex tiro a volo sulla collina di Saint-Vincent e di
cui si è recentemente tornati a parlare sia in Consiglio comunale
appunto di Saint-Vincent, sia fra la popolazione e più in generale
anche sui mezzi di informazione. La superficie di circa 23 mila
metri quadri, di proprietà della Regione, versa da molto tempo in
stato di abbandono e già in passato era stata oggetto di
discussione anche in quest'aula. Nel 2009 infatti una petizione
sottoscritta da 502 e cittadini e discussa prima in Commissione e
poi in Consiglio regionale aveva portato alla formulazione di due
risoluzioni, primo firmatario il collega Chatrian, entrambe
bocciate, in cui in sostanza si invitava a ridiscutere il progetto
del tiro a volo a Saint-Vincent valutando un'area alternativa a
quella della località individuata della località Piole, quindi la
posizione non era contraria al tiro a volo ma chiedeva di valutare
un'area alternativa, e poi di valorizzare invece l'area di
Saint-Vincent con degli impianti di produzione di energia da fonti
rinnovabili. Una proposta sensata, a nostro avviso, e lungimirante,
che purtroppo venne all'epoca liquidata con delle motivazioni
davvero poco convincenti da parte del Governo: sono andata a
rileggere il resoconto di quel dibattito, soprattutto poco
convincenti se paragonate a ragionamenti tecnici e scientifici che
già oltre dieci anni fa si facevano a proposito del fotovoltaico.
Senza parlare - ma questo purtroppo lo abbiamo già evidenziato
altre volte per quello che riguarda i dibattiti che ci sono - della
scarsa considerazione e il poco rispetto, direi quasi il fastidio
che era stato manifestato per un'istanza che veniva da un gruppo di
cittadini. Tutti sappiamo che recentemente, a partire da fine
settembre, c'è stata una nuova discussione del Consiglio comunale
di Saint-Vincent circa il futuro dell'area in questione e sono
emerse, com'è normale, delle visioni diversificate. Il Sindaco ha
segnalato un interesse manifestato dalla CVA per quella superficie,
al fine di realizzare che cosa? Un parco fotovoltaico! E non a
caso, perché l'ubicazione, l'ampiezza, la buona esposizione
dell'area si prestano ottimamente per la produzione di energia
attraverso l'irraggiamento solare, come era stato già evidenziato
tredici anni fa. La petizione infatti chiedeva testualmente tre
cose: la prima, di sfruttare le peculiari caratteristiche di
estensione ed esposizione al sole dell'area Piole per la
realizzazione di strutture finalizzate alla ricerca e alla
produzione di energia da fonti rinnovabili; la seconda di non
realizzare un tiro a volo nell'area Piole di Saint-Vincent in
considerazione della vicinanza di insediamenti abitativi e del
complesso termale; la terza di prendere in considerazione
l'alternativa del sito nel comune di Châtillon.
Si procederà ora esattamente come era stato richiesto nella
petizione del 2009: a quanto pare, si farà probabilmente un
impianto per il fotovoltaico nell'ex tiro a volo, almeno questo è
quello che sembra emergere, non si farà un nuovo tiro a volo a
Saint-Vincent, e questo lo sappiamo, e si farà - anche questo lo
sappiamo - un nuovo tiro a volo a Châtillon. Tredici anni di
ritardo e di abbandono di quell'area per fare poi in sostanza
quello che era stato proposto in quel momento! Potenzialmente
quindi avremo un parco fotovoltaico, che però, a nostro avviso, non
è l'unica opzione possibile, ce ne sono anche altre innovative e di
grande interesse per la comunità. Sappiamo infatti che l'evoluzione
della normativa in materia di produzione di energia consente oggi
la creazione delle Comunità di Energia Rinnovabile (CER), che
usufruiscono di incentivi statali e ora anche di finanziamenti
europei e possono permettere ai cittadini e alla Pubblica
Amministrazione un consistente risparmio sulle bollette
dell'energia elettrica. La nostra Regione si appresta a legiferare
in materia di CER esprimendo quindi la sua volontà di favorire
anche in Valle d'Aosta la diffusione di questa opzione e noi
crediamo che sia il caso di prendere sul serio questa possibilità.
È il motivo per cui con la mozione vogliamo impegnare la Giunta, e
l'impegno è preciso, a verificare con il Comune di Saint-Vincent la
possibilità di utilizzare una parte, totalmente o una parte di
quell'area dell'ex campo di tiro a volo per impianti fotovoltaici a
servizio di una o più comunità di energia rinnovabile costituite
dalla Pubblica Amministrazione e da cittadini residenti nel
Comune.
Presidente -
La discussione generale sulla mozione è
aperta. Chi intende intervenire in discussione generale si prenoti.
Non vedo prenotazioni o richieste di intervento... ha chiesto la
parola il consigliere Marquis... ne ha la facoltà.
Marquis (FI) -
Credo che quest'iniziativa che è stata
presentata dalle colleghe possa consentire di fare una riflessione
a tutto tondo sulla valorizzazione dell'area e sul percorso che è
stato intrapreso ad oggi. È un argomento di cui abbiamo già parlato
anche in un
question time
in un Consiglio regionale recente
dove sostanzialmente avevamo chiesto informazioni sullo stato della
procedura in essere di valorizzazione dell'area. Da quel momento ci
sono stati anche due Consigli comunali che hanno trattato
l'argomento e sostanzialmente che hanno visto discutere anche su
una proposta di mozione relativamente al posizionamento del Comune
sull'acquisizione dell'area.
Devo dire che la situazione è abbastanza strana sotto il profilo
procedurale perché, da una parte, c'è l'Amministrazione regionale
che ha scritto una lettera al Comune di Saint-Vincent chiedendo se
è interessato ad acquisire l'area per la sua valorizzazione, e,
dall'altra, su un binario parallelo, c'è sempre la stessa Regione
che lavora, il Sindaco dice in modo diretto, per realizzare un
impianto fotovoltaico sulla medesima area. Sostanzialmente credo
che sia anche interessante, ma anche per il Governo, non solo per i
Consiglieri, di ascoltare cos'è stato riferito nel Comune di
Saint-Vincent nell'ambito della discussione da parte della
maggioranza, perché evidenzia che c'è una situazione un po' di
confusione su questa situazione, tant'è che addirittura viene detto
dal Sindaco che se la Regione ha interesse su un'area, seppure gli
Assessorati abbiano difettato di comunicazione tra di loro perché
ce ne siamo resi conto durante questo periodo, noi non abbiamo la
volontà di impedire che questa proposta maturi. Si dice che hanno
ricevuto una lettera di acquisizione dell'area e poi hanno dato una
risposta pur sapendo già che c'era l'Amministrazione che aveva
degli interessi diversi che stava lavorando su altri tavoli per
gestire questa situazione. Si fa riferimento a numerosi incontri
dove sono stati proposti dei tiri a segni, dei giochi acquatici,
dei maneggi, dicono 1.500 proposte e poi dopo si è valutato di
andare in questa direzione.
Vi inviterei comunque, come ho detto prima, ad ascoltarvi questo
streaming
perché credo che si possa costruire su questo caso
un manuale di come non si debba lavorare sostanzialmente, mette in
evidenza com'è stata gestita una situazione in modo abbastanza
creativo e in modo abbastanza strano direi, ma, al netto di queste
considerazioni, credo che l'Amministrazione regionale abbia ben
fatto a offrire quest'opportunità al Comune di Saint-Vincent anche
in considerazione degli oneri che si trova a gestire il Comune
sulle infrastrutture pubbliche, perché è noto a tutti che il Comune
si deve far carico dei costi di gestione del Palazzetto dello sport
e dello stadio, che erano stati realizzati in altri tempi, sono dei
servizi a favore di tutta la comunità ma che generano dei costi di
cassa diretti e anche sotto il profilo energetico in questo
momento, quindi se il Comune facesse un'iniziativa di questo
genere, avrebbe la possibilità di ammortizzare un pochettino queste
spese senza dover essere obbligato, così come ha fatto negli ultimi
anni, a elevare al massimo il livello di tassazione per cercare di
quadrare i conti della comunità locale, che, tra l'altro, è una
delle più provate della Regione per le note difficoltà sotto il
profilo turistico.
Detto questo, il ragionamento che viene fatto nella mozione nel
merito di lavorare per la creazione di una comunità energetica...
io credo che, sotto questo profilo, ci siano tante considerazioni
da fare, questo è un argomento che sicuramente in senso lato può
essere interessante, ma credo che al momento non ci sono ancora le
condizioni per capire i reali benefici di un'operazione di questo
genere, tant'è che le comunità energetiche, per quanto oggi è
disciplinato dalla legge, che è sicuramente una legge che sarà
oggetto di evoluzione nel tempo, sono limitate a degli impianti di
200 kilowatt, quindi significa 0,2 megawatt contro la potenzialità
di quell'area di realizzare un impianto di 2 megawatt, quindi dieci
volte superiore. Ad oggi, nell'indefinitezza della norma, l'unica
cosa che è certa è che c'è un incentivo per la produzione di
energia per le comunità energetiche di 0,11 centesimi a
kilowatt/ora. Tradotto tutto questo in numeri, perché poi alla fine
bisogna fare i conti con i numeri, un impianto da 200 kilowatt alle
attuali condizioni è in grado di creare una plusvalenza di 15-18
mila euro all'anno tramite l'incentivazione. Sicuramente la
comunità energetica è un istituto giuridico che dovrà essere anche
gestito, quindi bisogna tenere anche quanto che tutto questo avrà
dei costi di gestione sotto il profilo ingegneristico, sotto il
profilo di contabilità e quindi bisogna poi vedere alla fine cosa
rimane nel cassetto, se eventualmente rimane qualcosa. Io credo che
in questa situazione, se si volesse perseguire quella via,
bisognerebbe fare dieci comunità energetiche per sfruttare tutta la
potenzialità dell'area, quindi significa anche dieci impianti,
significa dieci situazioni di interferenza, la vedo difficile sotto
il profilo di un razionale sfruttamento. Noi riteniamo che in
quest'area sia molto più semplice e più utile per la comunità di un
paese l'acquisizione dell'area, la predisposizione o in modo
diretto, o così come fanno i consorzi attraverso delle
partnership
, i consorzi lo fanno con le centraline... che si
faccia la realizzazione di un parco fotovoltaico per avere la
possibilità di avere un'utilità annua per poter abbattere i costi
di gestione dell'energia elettrica di tutta la comunità locale
attraverso l'abbattimento del costo a carico della Pubblica
Amministrazione.
Credo che alla fine bisogna andare nel pragmatismo e trovare
delle soluzioni che possano dare anche dei riscontri sotto il
profilo economico, perché mi rendo conto che, sotto il profilo
culturale, può essere interessante il discorso delle comunità
energetiche, però teniamo conto che, a mio avviso, questo è un
istituto che nasce per regolamentare e disciplinare delle piccole
casistiche, perché se su tutto il territorio nazionale per assurdo
si creassero delle comunità energetiche, abbiamo presente cosa
significherebbe questo in termini di fatturazione? Perché bisogna
avere dei bilanci di tutti i partecipanti, di tutti gli aderenti
alla comunità energetica, quindi di scambio dati con il GSE, quindi
una cosa che è complessissima sotto il profilo gestionale, non è
sicuramente semplice e in questo caso rischia di costare più la
corda che il sacco. Io mi rendo conto che il ragionamento è un
ragionamento sotto il profilo culturale e ci sta, un ragionamento
per sensibilizzare la realizzazione di queste iniziative che ben
vengano quando vengono fatte sui piccoli numeri nell'ambito di una
comunità locale attraverso l'intervento di privati, ma in questo
caso, secondo me, su quest'area ci sono delle formule che
consentono a una comunità intera di avere maggiori benefici
rispetto alla proposta che è stata avanzata.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Qualche considerazione su questa
mozione presentata dalle colleghe. Pensiamo, come gruppo, che sia
positivo comunque che ci sia come sempre... penso che sia anche il
ruolo dell'opposizione quello di fare da pungolo, da stimolo,
quello di portare in quest'Assemblea dei percorsi potenziali da
percorrere. Più volte in quest'aula sono intervenuto proprio per
sollecitare il Governo, ma anche le comunità locali, per trovare
una soluzione su di un'area che da tanti anni non viene
valorizzata, oltretutto un'area di proprietà pubblica, di proprietà
regionale.
Detto questo, io penso che rispettando anche le esigenze di un
Consiglio comunale, di una comunità locale, l'obiettivo è
sicuramente quello che sia una valorizzazione utile alla comunità
di Saint-Vincent ma non solo visto e considerato che è una
proprietà pubblica regionale. Il mio s
oucis
quindi va nella
direzione che il Governo regionale, le partecipate e la partecipata
in questione oggi trovino la migliore soluzione per poter dare non
solo delle risposte ma, a questo punto, la soluzione migliore che
possa trovare il punto di atterraggio utile per la valorizzazione
di quest'area e, se è utile per la comunità di Saint-Vincent, è
utile sicuramente anche per la comunità intera, cioè quella
regionale. Io quindi non mi fossilizzerei ma io penso che la palla
a questo punto passi di più ai tecnici che non alla politica o alla
buona politica, nel senso che se una piattaforma è migliore
rispetto a un'altra come soluzione, io penso che il Consiglio
comunale da una parte, il Consiglio regionale dall'altra
utilizzino, nel senso bello del termine, le potenzialità e le
possibilità migliori per addivenire a raggiungere l'obiettivo: il
primo è quello di valorizzare l'area, il secondo che sia una
valorizzazione che abbia una ricaduta di natura pubblica.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Per fare qualche considerazione sui
contenuti di questa mozione. Io penso che la questione legata al
tiro a volo di Saint-Vincent sia simile ad altre situazioni di cui
abbiamo già discusso, di quello che è l'insieme del patrimonio
della Regione e soprattutto di quelle sue componenti che non sono
oggi più considerate a uso strategico, funzionale
dell'Amministrazione regionale e hanno un problema di base, cioè
avevano tutte una destinazione che oggi è dubbia o comunque non è
più attiva e quindi bisogna capire che cosa farne, al di là di
quello che si vuole o si può realizzare su queste aree. Io
sinceramente dalla valutazione della questione e dopo aver sentito
anche lo
streaming
del Consiglio comunale di Saint-Vincent,
la prima domanda che mi pongo è che cosa si possa fare su
quell'area e soprattutto chi possa fare qualcosa. Ci sono due Enti
che sul discorso del patrimonio hanno o possono avere rapporti,
quindi l'Ente Regione e l'Ente Comune e ci possono essere delle
altre realtà che possono essere ulteriormente pubbliche, private,
di iniziativa oppure a controllo pubblico che possono liberamente
proporre delle iniziative. Le colleghe citano, ad esempio, la
possibilità di realizzare in quell'area una o più comunità
energetiche, penso che forse possono essere più di una, bisogna poi
vedere com'è fatto l'impianto.
È interessante un passaggio indiretto della mozione, questo sì,
anche considerando quello che sta avvenendo a livello comunitario
per quello che riguarda non solo le comunità energetiche ma
l'evoluzione della normativa relativa all'individuazione e alla
realizzazione delle aree di impianti; avete visto quello che è
successo penso tutti nella Commissione ITRE, che sta valutando a
livello comunitario l'evoluzione delle direttive RED, quindi quelle
che si occupano di energia rinnovabile, c'è un problema di base in
tutti i Paesi, che ognuno ha delle normative più o meno complicate
e quindi si vuole cercare di risolvere il problema dicendo: "bene,
ogni paese vada a individuare delle aree - lo semplifico come se
fosse un piano regolatore - dove si possono fare gli impianti in
maniera tale da velocizzare le procedure - e ieri ne abbiamo anche
parlato lungamente - anche poi di realizzazione di questi
impianti", chiunque li faccia, si facciano con comunità energetica
o comunque altro. Ovviamente adesso vanno di moda le comunità
energetiche, quindi è bello dire che sono la soluzione a tutti i
problemi, ma il vero problema è capire se questa soluzione può
stare in piedi, al di là dell'area del tiro a volo, cioè ogni
realtà che vuole realizzare una comunità energetica deve fare un
costo/opportunità e deve capire se sta in piedi, perché altrimenti,
ripeto, rimane del
blanc-manger
rispetto ai problemi non
soltanto del costo dell'energia e della produzione, ma della
sostenibilità soprattutto dell'impianto.
Io penso che il vero problema di base sia capire su quell'area
che cosa si possa fare e chi lo possa fare, su questo aspetto, al
di là di quella specifica area, abbiamo sempre ritenuto come gruppo
che la soluzione potesse essere quella intanto di capire se la
Regione o il Comune che può essere interessato a gestire il
dossier
, poi successivamente a procedere con
l'identificazione di che cosa si può fare, perché prima di tutto io
penso che tecnicamente sia quello il vero problema, e poi capire
soprattutto con quali partner poterlo fare, perché ci sono degli
investimenti che non sono di poco conto. Se il Comune può ritenere
che possa essere promotore di una comunità energetica che coinvolga
poi necessariamente anche degli altri attori, ben venga. Quello che
un pochettino vorrei però sottolineare, e mi spiace che non ci sia
l'Assessore alle partecipate, è che si parla spesso e volentieri
del fatto che la nostra società idroelettrica si sia liberata della
Madia e poi comunque si voglia dire alla società che cosa deve
fare. Purtroppo dobbiamo capire e dobbiamo vivere come Ente
Regione, come l'azionista di una società che opera in libera
concorrenza industriale in un mercato che non è libero, è
regolamentato, quindi andare a dire alla nostra società che cosa
deve fare non è proprio in linea con la liberazione della Madia:
dico questo perché entriamo in un campo molto, molto minato e
complicato, questo lo dico non solo su questa mozione ma spesso
quando facciamo certe affermazioni. Sinceramente io penso che prima
di tutto bisogna capire chi prende in mano il
dossier
dell'area e poi che cosa intenda fare, prima di dire a qualcun
altro che cosa ci può fare sopra, perché non siamo più in grado di
farlo, e non voglio entrare in discussioni di controllo analogo. di
controllo societario, diretto e quant'altro, perché magari ci
potrebbe essere una gara e ci potrebbero essere "N" operatori che
possono essere interessati non soltanto a realizzare degli impianti
di produzione elettrica perché l'area potrebbe prestarsi per altre
tipologie e altri scopi.
Il mio gruppo quindi ha dei dubbi in questo momento a sostenere
questa mozione. Penso che possa essere utile, ma non voglio dare
delle scadenze ulteriori vista l'attuale situazione, approfondire
quello che è stato anche lo scambio e le interlocuzioni tra il
Comune e l'Amministrazione regionale, magari dai banchi del Governo
una risposta arriverà e poi vedremo il da farsi.
Presidente -
Ha chiesto la parola il consigliere
Distort.
Distort (LEGA VDA) -
Vorrei semplicemente aggiungere uno
spunto di riflessione agli interventi proposti sinora,
indipendentemente dal tema specifico dell'utilizzo dell'area del
tiro a volo ma in genere su un approccio relativo alle scelte sul
fotovoltaico.
Noi siamo l'Aula che è deputata a operare le scelte per il
futuro, quindi tanto più si accresce la nostra conoscenza, tanto
più si accresce la nostra consapevolezza, tanto più si accresce il
nostro senso critico e tanto più le nostre scelte possono andare
nella direzione giusta. Considerato che nessuno di noi ha le ali
sulle spalle, siamo esseri umani, quindi soggetti anche a errori,
cerchiamo di contenere quanto possibile questi errori. In
riferimento al tema specifico invece del fotovoltaico, vorrei
condividere con voi semplicemente alcuni spunti di riflessione. Io
non voglio portare la discussione alla demonizzazione o alla
beatificazione della tecnologia del fotovoltaico, vorrei comunque
condividere con voi alcuni elementi importanti perché in una fase
storica come questa, dove abbiamo difficoltà di reperimento
dell'energia, dove l'energia assume un ruolo determinante
nell'economia di un territorio, diventa estremamente facile e si
apre la porta a quel meccanismo dell'euforia tecnologica secondo
cui un certo tipo di tecnologia, se riesce a rispondere alle
esigenze di produzione di energia, e se lo riesce a fare in termini
di un processo di sostenibilità che ci permette di abbandonare le
fonti fossili, automaticamente è beatificato, automaticamente è
considerato come una soluzione, diventa una panacea.
Vorrei concludere e condividere semplicemente alcuni punti,
prima di tutto sul parco fotovoltaico. Il parco fotovoltaico
presuppone di utilizzare il suolo, quindi presuppone di consumare
suolo. Il parco fotovoltaico va a incidere sugli equilibri
biologici del suolo, è indubbio, ci sono processi di essicazione
del suolo, ci sono processi di alterazione di tutti gli equilibri
biologici del suolo, la permeabilità, l'irraggiamento solare, tanto
che a detta di esperti e competenti, il suolo, dopo lo
smantellamento di un parco fotovoltaico, può ancora essere
utilizzato ma è estremamente importante con ampi costi. Questo è un
altro elemento da tener presente, cioè si tratta semplicemente di
rendersi conto che noi non trattiamo una tecnologia che supera
tutti gli esami. Noi trattiamo una tecnologia che ha dei limiti, e
allora la scelta e la capacità di scelta si opera nel rapporto tra
i benefici e i costi, ma i costi anche in termini ambientali, i
costi in termini paesaggistici, il disegno del paesaggio,
l'aspetto, la percezione del paesaggio è importante. Inoltre noi
teniamo conto - ne abbiamo parlato ieri ampiamente - che un
pannello fotovoltaico di per sé, indipendentemente dalla sua
collocazione, ha già nella sua storia un impatto ambientale dal
punto di vista della produzione, tutte le operazioni di
trasformazione legate alla produzione, dal punto di vista del
viaggio, perché normalmente la stragrande maggioranza di queste
apparecchiature provengono dalla Cina, quindi con una distanza
enorme di percorrenza, arrivano al momento dell'applicazione e
dell'installazione, hanno già nella loro storia un forte impatto
ambientale. Ci sono quindi queste dinamiche di geoeconomia che
vanno esattamente nella linea opposta del chilometro zero. Infine
pensiamo al problema dello smaltimento futuro delle
apparecchiature, sarà un problema che noi cediamo alla generazione
che segue; noi sappiamo che la vita di un'apparecchiatura
fotovoltaica è di circa 20-25 anni, in realtà l'efficienza
energetica si stabilisce su 15 anni. Vuol dire comunque che noi
rimandiamo a 15 anni, a 20 anni se vogliamo, il problema di
smaltimento di rifiuti che diventano assolutamente ingombranti.
Allora tutto questo, ripeto, non per demonizzare la tecnologia, non
per demonizzare questa fase di gestione delle fonti energetiche,
assolutamente, ma semplicemente per avere chiara la consapevolezza
relativa alle scelte. Il fotovoltaico è un'ottima tecnologia,
l'energia solare è qualcosa che di per sé ha un forte vantaggio,
però ci sono degli elementi di svantaggio che vanno assolutamente
presi in considerazione.
Presidente -
Si è prenotato il consigliere Ganis, ne ha
facoltà.
Ganis (LEGA VDA) -
Vorrei ricordare alla collega Minelli
che già nei primi mesi di febbraio, esattamente il 9, anche il
nostro gruppo si era interessato a questa problematica, al fine di
trovare una nuova destinazione d'uso dell'immobile o, meglio,
cercare di valorizzare l'area del tiro a volo. Ben venga quindi la
volontà da parte dell'Amministrazione comunale di Saint-Vincent di
trovare una soluzione per quell'area, ovviamente tenendo conto
degli investimenti, dei costi e delle prospettive, proprio come
hanno ben evidenziato i miei colleghi.
Presidente -
Siamo in discussione generale della mozione,
se qualcun altro vuole intervenire... ha chiesto la parola la
consigliera Minelli per secondo intervento, ne ha facoltà.
Minelli (PCP) -
Alcune considerazioni sugli interventi
che sono stati fatti che hanno portato degli elementi interessanti,
comincio brevemente dall'ultimo del consigliere Ganis, che ha
ricordato l'attenzione che era già stata posta nei confronti di
quell'area. Sono considerazioni giuste, noi abbiamo fatto una
proposta un po' diversa, nel senso che non è su come valorizzare
l'area, ma è entrare un po' più nel dettaglio, visto che c'è stata
da allora, da febbraio, un'evoluzione e, tra l'altro, è stato
depositato un disegno di legge che riteniamo importante, quindi era
su quello.
Il collega Marquis ha fatto un discorso in particolare dicendo
che è più conveniente - mettiamola in questi termini -, è più utile
realizzare un palco fotovoltaico considerata la potenza che
dovrebbe essere impiegata per avere una resa anche economica. Ora,
noi non abbiamo detto che le due cose devono essere distinte, cioè
è possibile realizzare un parco fotovoltaico, se questa sarà la
direzione in cui si vorrà andare, ma si è chiesto di prendere in
considerazione anche la possibilità di realizzare una o più
comunità energetiche in quell'area, che è molto ampia com'è stato
ricordato. Tra l'altro, l'articolo 31 del decreto legislativo
199/2021 - quello a cui si fa riferimento in questo momento perché
mancano ancora i decreti attuativi, ma è notizia di ieri che il
ministro Pichetto ha detto che sono pronti e quindi dovrebbero
essere licenziati a breve, o almeno si spera che sia così - prevede
per una CER un megawatt, non sono esattamente dei piccoli numeri.
Al di là di questo, comunque quello che noi vogliamo sottolineare è
che occorre esplorare la possibilità che ci sia una comunità
energetica realizzata, ovviamente sappiamo che questo è il modo con
cui si realizzano tra cittadini ma anche con l'Ente pubblico,
tant'è vero che il disegno di legge che è stato scaricato prevede
un contributo in particolare ai Comuni per la parte di
progettazione, si parla di 50 mila euro.
Penso che il collega Aggravi abbia fatto delle considerazioni
che siano di tipo più generale e non riguardo a ciò che si deve
dire o imporre o chiedere a CVA, perché, riguardo a questa mozione,
noi non stiamo dicendo se CVA deve fare qualcosa, stiamo chiedendo
di esplorare una possibilità, ma non solo di esplorarla, in qualche
modo di chiedere alla Regione di interloquire con il Comune,
perché, nel momento in cui la Regione propone una sua legge, un suo
disegno di legge che va nella direzione di favorire la nascita di
queste nuove realtà, io credo che non debba limitarsi a presentare
un'opzione e a fare un testo di legge più o meno articolato in cui
si dice: "nella Regione si promuovono le CER"; se si promuovono le
CER, bisogna fare anche dei passi che sono conseguenti. È vero che
il disegno di legge non è ancora approvato, è vero che mancano i
decreti attuativi, ma, a mio avviso, molto si può fare a livello di
pianificazione in questo caso, o comunque di sensibilizzazione,
magari anche soltanto questo, nei confronti degli Enti locali, nei
confronti del territorio. Questo è lo spirito.
Un'altra questione: il collega Distort ha parlato più in
generale di fotovoltaico e di consumo di suolo; certo sappiamo che
nella stragrande maggioranza dei casi queste realtà prevedono -
perché ne sono già stati realizzati - che gli impianti si facciano
sui tetti, questa è l'altra soluzione. Qui però stiamo parlando di
un'area che è da lungo tempo dismessa e abbandonata e le sue
caratteristiche, la sua esposizione, l'ubicazione, eccetera,
permettono effettivamente la realizzazione di un impianto di questo
tipo, che sia il parco fotovoltaico molto ampio e che sia anche la
possibilità di inserire un altro tipo di realtà.
Ancora il collega Marquis diceva che si può parlare di 15 mila
euro, di una resa di questo tipo e si dovrebbero fare tante
comunità energetiche per avere un beneficio, io penso che si
potrebbe addirittura avere una comunità energetica per comune,
avrebbe un senso, perché io penso che nelle casse di un piccolo
Comune, adesso Saint-Vincent è un po' più grande, ma in generale
15-20 mila euro non li butta via nessuno in questa situazione,
nella situazione attuale che stiamo vivendo, quindi anche dei
piccoli impianti hanno un significato, e questo credo che sia anche
lo spirito che anima la legge che dovremo discutere e che è stata
scaricata. Sulla questione del dibattito in Consiglio comunale, è
sicuramente interessante andare a sentire - ha ragione il
consigliere Marquis -, sono emerse delle visioni diversificate,
sono state dette tante cose; tra l'altro, è stato detto che,
rispetto a una decina di anni fa, quando i costi di realizzazione
in confronto alla produzione rendevano non sostenibile
l'operazione, oggi dei pannelli più performanti e a costi più
contenuti rendono l'investimento giustificabile, quindi è stato
detto anche questo, però questa non è un'affermazione del tutto
corretta, perché già 12 anni fa si avevano delle informazioni
sull'efficienza e l'efficacia di questi sistemi di produzione di
energia elettrica. Io ho trovato, perché è ancora
online
sul
sito della Regione, cercando delle informazioni, un articolo de
"l'Informatore Agricolo" del febbraio 2010, quindi parliamo di
quasi 13 anni fa, in cui a proposito del conto energia l'ingegner
Yanez Dalle scriveva: "il fotovoltaico conviene, i benefici
conseguiti dal risparmio di energia elettrica e dall'incentivazione
alla produzione, promossa dal nuovo conto energia, consentono di
ammortizzare i costi di investimento in pochi anni. Questi
ulteriori benefici economici, aggiunti a quello più corposo
dell'incentivo costo energia, consentono di ammortizzare
l'investimento iniziale in 6-7 anni" e, a riprova di quello che nel
2010 si scriveva - il 2010 è lo stesso anno in cui poi venne
discussa la petizione, perché era stata presentata nel 2009 e venne
discussa nel 2010 - a luglio di quell'anno venne creato proprio da
CVA l'impianto fotovoltaico ad Alessandria Sud della potenza di 7,3
megawatt. Già nel 2010, grazie al conto energia, la società
riteneva conveniente creare un impianto fotovoltaico e lo fece
fuori Valle, quando probabilmente, se ci fosse stata la volontà,
avrebbe potuto farlo anche in Valle d'Aosta e non saremmo oggi qui
a discuterne perché si sarebbe realizzato dodici anni fa. Al di là
di questo, io credo davvero che la proposta che è stata fatta sia
una proposta di apertura, non di chiusura. Si chiede alla Giunta di
verificare con il Comune la possibilità di utilizzare, totalmente o
in parte, l'area per degli impianti fotovoltaici a servizio di una
o più comunità di energia rinnovabile. Io penso anche questo, che
nel momento in cui un'Amministrazione, la nostra in questo caso,
propone una legge che va nella direzione di offrire un sostegno a
delle opzioni diverse nel campo appunto della produzione di energia
elettrica, si debbano valutare tutte le possibilità e le
opportunità.
Infine il collega Chatrian, che aveva sostenuto all'epoca
proprio una cosa di questo tipo, dice che la soluzione migliore
deve essere valutata dai tecnici, la parola non è più della
politica ma passa ai tecnici. Io credo che sicuramente ci vuole
l'interlocuzione con i tecnici e ci mancherebbe, perché le
valutazioni sull'utilità, sulle varie caratteristiche, le devono
fare i tecnici, però non credo che si possa dire che la parola
passa dalla politica ai tecnici, semmai la parola la devono
mantenere entrambi, perché ci vuole la parte tecnica ma poi le
decisioni sono della parte politica. Anche dire: "se la vede il
Comune di Saint-Vincent, è un discorso che riguarda l'Ente locale,
l'Amministrazione di quel territorio", secondo me, è una
valutazione un po' parziale, perché è vero, ognuno ha la sua
autonomia, e credo che quel Consiglio sia in grado di decidere
bene, però qui c'è una richiesta che viene invece da una società
che è partecipata della Regione e quindi anche la Regione ha la sua
voce in capitolo, altrimenti, se diciamo che devono fare i tecnici
quando crediamo che sia meglio lasciare la patata bollente a
qualcun altro, vuol dire in qualche maniera abdicare al proprio
ruolo.
Una parola infine, perché quest'argomento è strettamente legato
alla legge che stiamo discutendo... noi crediamo che quella legge,
quando verrà approvata con le modifiche che penso ci saranno anche,
dovrà essere fortemente sostenuta perché propone una visione un po'
nuova delle possibilità alternative o complementari più che
alternative, forse è più corretto, a sistemi che sono quelli
tradizionali e che stiamo utilizzando da sempre.
Presidente -
Ha chiesto la parola al consigliere Marquis
per secondo intervento.
Marquis (FI) -
Ancora due considerazioni per chiarire
meglio la posizione sull'argomento. Condivido pienamente le ultime
parole della collega Minelli, che è importante mettere a beneficio
di una comunità l'opportunità da sfruttare, quindi creando una
comunità energetica come lei l'ha definita, ma credo che la
comunità energetica per eccellenza sia il Comune, è una comunità
energetica senza burocrazia, perché diversamente, per sfruttare
tutta la potenzialità di quell'area, devo costituire dieci comunità
energetiche e comunque non darò la possibilità a tutti di
partecipare perché la partecipazione dei cittadini deve essere
commisurata alla produzione, non può essere una partecipazione
superiore in termini di consumi rispetto alla parte che produco, ci
deve essere questo bilanciamento. La migliore comunità energetica,
che va a beneficio di tutti i cittadini, di tutti quelli che pagano
le tasse è quindi che l'operazione la realizzi il Comune, perché
tutti i proventi da quell'operazione servono per abbattere i costi
energetici di cui deve farsi carico la comunità locale e quindi ne
beneficiano tutti. Sarebbe la soluzione più semplice a burocrazia
zero senza andarsi a fare delle complicazioni che non si sa dove ci
possono andare a portare.
Su quest'argomento credo che vada infine chiarito, e aspettiamo
poi nelle repliche... perché è vero che l'area oggi è di proprietà
della Regione, quindi la Regione ha tutta la legittimità di
decidere cosa farne, ma è anche vero che la Regione l'ha già
offerta al Comune di Saint-Vincent, quindi quell'offerta lì è
valida o si sta lavorando su un'altra direzione? Credo che questo
sia importante da capire, è fondamentale per il prosieguo di
quest'iniziativa, perché diversamente viviamo nella confusione! La
Regione è ancora convinta di cederla al Comune di Saint-Vincent?
Perché se è convinta, non capisco perché bisogna lavorare su un
altro livello per fare un'operazione di natura diversa. Credo
quindi che questa sia la questione da dirimere, perché diversamente
si sprecano tante energie che poi non portano a finalizzare
l'azione nel migliore dei modi a beneficio della comunità
intera.
Presidente -
Altri interventi in discussione generale?
Non vedo richieste, la discussione generale è chiusa. Per replica
del Governo, si è prenotato l'assessore Marzi a cui passo la
parola.
Marzi (SA) -
Proviamo a fare un po' di chiarezza rispetto
sia alle valutazioni più politiche che alle valutazioni inerenti
dei quadri di natura più prospettica, sia rispetto invece a una
serie di interlocuzioni che ci sono state, tutte finalizzate a
esprimere la medesima volontà di valorizzazione rispetto al tema
richiamato dalla mozione delle colleghe Minelli e Guichardaz.
Richiamo quindi le risposte alle precedenti iniziative
consiliari sul tema degli scorsi 9 febbraio e 5 ottobre, non
ripercorrendone però i contenuti già noti, ma riferendo riguardo
agli aggiornamenti intercorsi. In data 9 novembre 2022, con nostro
protocollo 14698, è finalmente pervenuta agli atti la preannunciata
lettera dell'Amministrazione comunale di Saint-Vincent a riscontro
della nostra nota inviata l'11 febbraio 2022. Con questa nota
chiedevamo al Comune di Saint-Vincent di comunicare l'eventuale
interesse ad acquisire gratuitamente l'area e il fabbricato di
proprietà regionale denominato "ex tiro a volo", ai sensi della
legge regionale n. 68/1994. Nella comunicazione che ci è appena
pervenuta il Comune informa di essere favorevole a qualsiasi
intervento finalizzato a valorizzare l'area, come dichiarato anche
dal Sindaco nel Consiglio comunale di Saint-Vincent, il quale ha
giudicato positivamente ogni iniziativa di valorizzazione dell'area
da tempo dismessa, sia essa di matrice regionale, comunale o a
partecipazione privata, così dirimiamo anche alcune questioni
sollevate dal collega Marquis durante il fruttuoso dibattito.
Abbiamo incontrato naturalmente il Sindaco di Saint-Vincent per
aggiornarlo sul tema, riferendo la presentazione in Regione ad
agosto del 2022 - la nostra comunicazione era di febbraio - di una
manifestazione di interesse, e qui intervengo a supporto di quanto
portato in dibattito dal collega Aggravi, manifestazione di
interesse non vincolante, finalizzata a costruire sull'area un
impianto fotovoltaico previa valutazione dell'effettiva
realizzabilità da parte della società interessata, cioè CVA.
Pertanto, a supporto del fatto che noi dobbiamo essere azionisti
quindi assolutamente di indirizzo e non vincolanti, come invece
spesso richiamato nel momento in cui si continua a chiamare in
causa la nostra attualmente principale partecipata, la proposta
fatta o comunque arrivata agli atti della Pubblica Amministrazione
di valorizzazione di quell'area da parte della Compagnia valdostana
delle acque è una proposta che deve essere soggetta da parte della
compagnia stessa a valutazione. In data 14 novembre 2022 è
pervenuta da parte della struttura Sviluppo energetico sostenibile
competente in materia, che ringrazio, l'informazione attestante
l'interesse pubblico dell'intervento oggetto della manifestazione
di interesse, che comunque resta non vincolante, presentata da CVA
in data 17 agosto 2022, finalizzata a valutare la realizzazione di
un impianto fotovoltaico. Nello stesso giorno abbiamo comunicato al
Comune di Saint-Vincent di aver ricevuto queste informazioni in
merito all'interesse pubblico dell'iniziativa.
Considerato quindi l'interesse pubblico dell'iniziativa
proposta, la struttura regionale competente del Patrimonio può
avviare gli adempimenti - e li ha già avviati - necessari per
procedere alla valorizzazione del bene che tutti noi auspichiamo,
quindi noi Regione, noi Comune, noi partecipata. La struttura del
Patrimonio sta provvedendo quindi a redigere la perizia di stima
dei beni proponendola alla società richiedente per l'eventuale
accettazione delle condizioni di perizia ai fini dell'acquisizione
del bene stesso da parte della partecipata. Nel caso in cui la
società accetti la proposta, la Regione potrà procedere
all'alienazione mediante trattativa privata, visto appunto il
recepimento dell'interesse pubblico, considerato che il Comune di
Saint-Vincent ha espresso in più sedi il giudizio positivo su ogni
iniziativa finalizzata alla valorizzazione dell'area anche
attraverso parco fotovoltaico per la produzione di energia
rinnovabile. Da una prima analisi tecnica, che, tra l'altro, è
stata richiamata però nel dibattito soprattutto dal collega
Marquis, rispetto a quelli che oggi sono i limiti di produzione da
parte delle eventuali disposizioni di legge, si stima che sull'area
in oggetto si potrebbe realizzare un impianto di potenza massima
pari a circa 2 megawatt. Voi però richiamate nell'impegnativa
comunità energetiche rinnovabili e le fonti di finanziamento a
supporto della realizzazione delle stesse sono attualmente
riconducibili a quelle previste dallo Stato nell'ambito del PNRR.
Dalla prima informazione fornita dal MITE, si tratterebbe comunque
di un finanziamento a tasso agevolato per l'installazione di
impianti di energia rinnovabile di potenza fino a 200 kilowatt,
quindi dieci volte in meno rispetto a quanto espresso poc'anzi.
La realizzazione dell'impianto da parte di un soggetto privato,
come CVA, ad esempio, non è potenzialmente in contrasto con
l'ipotesi della creazione di una comunità di energia rinnovabile da
parte del Comune di Saint-Vincent, una o più come richiamato nella
parte dispositiva degli impegni della mozione, ma considerando che
le regole sono ancora in via di definizione a livello nazionale,
dovranno essere effettuate le opportune valutazioni una volta che
il quadro regolatorio sarà completato. Occorrerà infatti verificare
la possibilità che una quota dell'energia prodotta in tale sito
possa essere messa in disponibilità della CER considerando che, ai
fini delle energie condivise e quindi incentivate da parte del GSE,
rileva solo se derivata da impianti che risultino nella
disponibilità e sotto il controllo della CER stessa.
Visto che a tutti gli effetti, nonostante tutte quante le
esplicitazioni e i rituali del caso, noi stiamo discutendo una
mozione, la mozione è un atto di indirizzo nelle disponibilità
della minoranza rispetto a dare appunto un indirizzo alle forme di
governo, e le mozioni si evidenziano in una serie di premesse che
sono state oggetto di confronto ma anche in un'impegnativa:
l'impegnativa risulta essere superata sia nell'evidenza delle
interlocuzioni politiche amministrative che ci sono state con il
Comune nella piena autonomia sia della Regione che del Comune
stesso, sia soprattutto nella parte più tecnica, cioè quella di
individuare come solo soggetto di riferimento la comunità
energetica per il quadro normativo e tecnico che abbiamo appena
finito di evidenziare. Resta assolutamente valida, proponendo
l'astensione sull'iniziativa, sia la prosecuzione delle
interlocuzioni del Comune per trovare tutte le soluzioni possibili
che sono a portata di mano rispetto alla valorizzazione dell'area,
sia l'eventuale possibilità da parte del Comune stesso, qualora non
si finalizzino le proposte fatte da parte della Compagnia
valdostana delle acque, per trovare ogni soluzione possibile,
comprese non in maniera esclusiva quelle evidenziate
dall'iniziativa.
Presidente -
Ha chiesto la parola il consigliere Marquis
per dichiarazione di voto, ne ha facoltà.
Marquis (FI) -
Ho ascoltato con interesse la
ricostruzione fatta dall'assessore Marzi. Assessore, io non credo
che lei voglia mistificare la realtà e credo nella sua buona fede,
le mancano dei pezzi. Lei che gestisce questa materia probabilmente
non ha tutti i pezzi a disposizione in funzione di quello che ci ha
appena detto. Ci ha detto che ha ricevuto una manifestazione
d'interesse nel mese di agosto a fare un impianto fotovoltaico, lei
ha inoltrato la proposta al Comune di Saint-Vincent al mese di
febbraio, nel mese di aprile il Comune di Saint-Vincent le ha
risposto. Nell'audio che è disponibile
online
del Consiglio
comunale viene detto che, quando è stata data la risposta al mese
di aprile alla Regione, il Comune di Saint-Vincent sapeva ci fosse
la volontà precisa della Regione già allora di investire in modo
diretto sull'area per un impianto fotovoltaico, quindi c'è qualcosa
di un po' strano e di stravagante nella gestione di questa pratica.
La invito a ricostruirsela con attenzione per tutti i risvolti che
ci possono essere nella gestione successiva. Pertanto sulla
proposta, per quanto ci compete, ci asterremo.
Presidente -
Si è prenotato l'assessore Marzi, ne ha
facoltà.
Marzi (SA) -
Per fatto amministrativo personale. Collega
Marquis, io e lei ci conosciamo da 12 anni e quindi oggettivamente
parlando sa che, nel momento in cui su un tema come una mozione io
parto mettendo tutte quante le robine, i numerini, le datine,
eccetera, lo faccio perché in una qualche maniera non voglio andare
a pesca con la canna ma con le reti a strascico. Lei sa meglio di
me, perché è stato oggetto di confronto, che, rispetto alla
possibilità di recepire un protocollo da un punto di vista tecnico
nelle comunicazioni che intercludono e intercorrono tra Regione e
Comune, sarebbe una cosa che annoierebbe chiunque, poi oggi abbiamo
anche del pubblico, quindi per non dare un'immagine assolutamente
noiosissima del Consiglio regionale, cosa che magari già stanno
valutando in questo momento, non entro nel merito. Sta di fatto
però che nella parte iniziale della mia risposta ho chiaramente
espresso con date e numeri, anche di protocollo, qual è il solo
momento nel quale - il 9 di novembre - la Regione autonoma Valle
d'Aosta ha ricevuto ufficialmente la lettera che lei richiama di
aprile, questo però nei fatti non significa nulla, perché a
febbraio noi non avevamo scritto al Comune rispetto a valutazioni
inerenti l'oggetto dell'iniziativa delle colleghe Minelli e
Guichardaz, che si stanno muovendo in un ambito - e lei lo sa
benissimo -che non ha nulla a che vedere, tra l'altro, con le mie
copiose e ciccionissime deleghe in fase dimagrante, perché io sarei
il cicciottello Assessore del patrimonio e non della struttura
Energia, per cui, da questo punto di vista, non me ne aggiunga
un'altra perché poi mi tocca un mese in più di cura dimagrante,
che, a quanto pare, non sarà neanche delicata.
Da un punto di vista oggettivo, l'oggetto del contendere qual è?
Che noi a febbraio avevamo scritto al Comune, rispetto alla
68/1994, che è una legge di matrice patrimoniale, che ha come sola
finalità quella di dare la possibilità al Comune di recepire un
bene inserito all'interno del patrimonio disponibile della Regione,
valorizzandolo come meglio crede.
Tra l'altro, quella comunicazione, quella di febbraio, che nulla
aveva a che vedere con la lettera arrivata ad agosto da parte di
CVA, non è stata una comunicazione che abbiamo inviato solo ed
esclusivamente al Comune di Saint-Vincent ma che abbiamo inviato a
uso di prassi quotidiana e comune a tanti Comuni perché per i beni
inseriti all'interno del piano alienazione e valorizzazione della
Regione, soprattutto quando sono beni rilevanti per una comunità
locale o per un Comune, in una qualche maniera, prima di proseguire
con l'azione di valorizzazione e alienazione, è d'uopo che si
comunichi al Comune la valutazione e l'eventualità che il Comune
stesso possa riacquisirlo per valorizzarlo in proprio, tra l'altro,
a titolo gratuito; è normativa del 1994 e quindi, di conseguenza, è
normativa che ha 28 anni.
Aggiungo un pezzo: naturalmente questa possibilità è una
possibilità che viene data perché è facoltà del Comune quella in
qualche maniera di recepire il dato. La prassi vuole anche che
della normativa - perché la normativa poi lo richiama - venga data
comunicazione al Consiglio regionale perché poi l'eventuale
valorizzazione del caso passa naturalmente attraverso la
riacquisizione per il tramite del Consiglio e naturalmente le
scelte politiche di riferimento sono sempre in seno al Consiglio
stesso.
Per cui la lettera di febbraio che è intercorsa tra Regione e
Comune nulla aveva a che vedere con la proposta, io parlo a livello
di Regione naturalmente, poi la palla sta a lei, però a quel punto
non tiri in questa porta: io non parlo delle risposte che poi il
Comune ha dato, ma le risposte che il Comune ha dato - e poi nel
frattempo ha confermato anche nel Consiglio dedicato che c'è stato
- sono delle risposte, che, tra l'altro, io ho inserito nella mia
lettera di risposta che sono assolutamente ed esclusivamente
finalizzate alla valorizzazione dell'area: per tramite regionale,
quindi con iniziative come quelle che si stanno in questo momento
evidenziando nei rapporti diretti previa valutazione con la CVA -
valutazione da parte della CVA stessa -, piuttosto che attraverso
un'acquisizione, qualora quest'iniziativa non dovesse andare in
porto, da parte del Comune rispetto al bene stesso ai sensi della
68; piuttosto che da parte regionale aprendo all'evidenza pubblica
la possibilità di intervenire con le finalità richiamate dalla
collega, però finalità - lo dico per la collega Minelli prima che
rientriamo nel merito - che possono essere anche più ampie da un
punto di vista tecnico delle semplici CER di riferimento che
vengono richiamate nella parte dell'iniziativa.
Presidente -
-Ha chiesto la parola la consigliera
Minelli, ne ha facoltà.
Minelli (PCP)
- Ho ascoltato anch'io la ricostruzione
effettuata dall'Assessore, a noi ovviamente mancavano diversi
pezzi, perché dall'ultima iniziativa di ottobre poi abbiamo capito
che c'è stato tutto un altro carteggio, quello che rilevo però, e
mi pare che implicitamente - e nemmeno tanto implicitamente - lo
abbia detto anche l'Assessore in chiusura di intervento, è che non
è superata l'impegnativa della mozione, non lo è per il semplice
fatto che c'è in atto un'istruttoria, è in atto tutto un
procedimento che non è concluso, la manifestazione d'interesse non
è vincolante, ci è stato ribadito in tre passaggi e anche in ultimo
lei ha detto: "qualora non si addivenisse a una soluzione in questo
senso, il Comune dovrà capire come destinare l'area e la stessa
potrà essere eventualmente utilizzata anche per altri scopi che non
sia soltanto il parco fotovoltaico o le CER". A maggior ragione
l'impegnativa che chiede - e lo ripeto - alla Giunta di verificare
con il Comune anche questa possibilità di utilizzare... voi avete
verificato per ora la parte con il Comune per realizzare un parco
fotovoltaico, manifestazione di interesse di CVA. Questo è un
fatto. Ci sono altre possibilità non per utilizzare tutta l'area ma
anche solo per una parte di essa, quindi il senso dell'impegnativa,
a nostro avviso, non è assolutamente superato, resta completamente
in piedi e pertanto chiediamo di mettere in votazione la mozione
pur sapendo che non sarà approvata e crediamo che sia anche una
scelta poco rispettosa dello spirito stesso di quella legge che
state scrivendo.
Presidente -
Si è prenotato il consigliere Baccega per
dichiarazione di voto, ne ha facoltà.
Baccega (FI) -
Intervengo proprio per dichiarazione di
voto sostenendo appieno quello che il mio collega Marquis ha
annunciato all'interno di questo Consiglio, soprattutto per quanto
riguarda la questione che è all'oggetto della mozione. Quello che
mi ha stupito però nell'intervento dell'assessore Marzi è questo
concetto di mancata collegialità all'interno della Giunta e guardo
Luigi Bertschy, che è l'unico con il quale ho condiviso dei
percorsi di Giunta, nelle Giunte in cui ho fatto apparizione negli
anni e mai avevo visto questo scollamento laddove la Giunta deve
essere ovviamente un organo collegiale, un organo che, in sintonia
tra di loro, consente di guardare gli obiettivi in questo modo, di
questo siamo dispiaciuti ma probabilmente è quanto sta accadendo in
questa Regione, quanto si sta verificando in questa maggioranza
porta anche ad avere dichiarazioni di questo tipo. Noi ovviamente
non tiriamo la palla in goal da una parte in una porta piuttosto
che nell'altra, normalmente parliamo con la Giunta e la Giunta ci
fa riferimento con l'Assessore competente, forse le deleghe che
sono state attribuite 25 mesi fa e la composizione delle strutture
vanno anche a generare queste problematiche. Buon lavoro.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Proprio in virtù dell'antica
collaborazione, tra l'altro, in una fase molto delicata per la
nostra Regione sotto la guida dell'allora presidente Renzo
Testolin, sa bene come si lavora, come lavoriamo e come lavoro,
collega Baccega, non solo c'è collegialità, ma c'è condivisione
nella risposta, tra l'altro, è stato citato da parte dell'assessore
Marzi il coinvolgimento sia della parte politica che di quella
tecnica, perché, al di là della mozione, che dà delle indicazioni e
che possono o meno essere recepite, ma quanto meno sono parte del
lavoro che stiamo facendo, sono più di una le strutture coinvolte:
c'è il patrimonio, c'è il tema della delega sulle partecipate, c'è
il tema dello sviluppo delle politiche sull'energia.
Credo quindi che non abbia colto nella risposta dell'assessore
Marzi quello che invece è stato detto e che è oggetto di un
continuo confronto, perché è un argomento interessante, ma allo
stesso tempo complesso, che deve portare a una soluzione definitiva
che sia un buon compromesso tra un investimento molto impattante se
si tratterà di un impianto fotovoltaico oppure di una valutazione
per una parte residua di quest'investimento su un'eventuale
comunità energetica. Tra l'altro, sapete bene che il testo di legge
è depositato da luglio in Commissione, che la Commissione ha
qualche difficoltà a portare avanti i lavori di valutazione del
progetto perché mancano i decreti definitivi; è di ieri mi pare una
sollecitazione di Legambiente nazionale al neo Ministro perché
possa completare questo quadro regolatorio, tutti questi elementi
portano a creare delle difficoltà di valutazioni. Ho visto che
alcuni gruppi politici stanno incontrando il territorio e sarà
importante spiegare bene che cosa sono le comunità energetiche,
perché mi pare che ci sia ancora un po' troppa confusione. Una
delle cose fondamentali è il momento dello scambio tra la
produzione e il consumo di energia, sotto il profilo degli studi
tecnici, ci deve essere quel momento importante per creare il
risparmio economico necessario poi a garantire la sostenibilità
degli impianti. Sollecitiamo, da un lato, il Governo nazionale a
completare il quadro regolatorio, possiamo arrivare comunque in
Consiglio a iniziare ad approvare una legge, noi abbiamo un paio di
emendamenti che manderemo in Commissione nella prossima settimana
in modo che ci sia sempre più un quadro legislativo di confronto
che possa essere utile per questo progetto, come per gli altri,
però tenendo bene a mente che ci sono delle valutazioni che sono di
ordine politico, che sono gli indirizzi, di ordine tecnico, che
sono la sostenibilità degli investimenti che si fanno sia con le
risorse pubbliche che con le risorse che eventualmente possono
provenire da altri soggetti pubblici o privati che siano.
Ribadisco, forse non è stato colto, ma la collegialità nel
lavoro di Giunta, soprattutto su questo progetto c'è e stiamo
affrontando insieme il
dossier
proprio perché comporta una
trasversalità del lavoro.
Presidente -
Vi sono altri interventi? Altre
dichiarazioni di voto? Ha chiesto la parola il consigliere
Grosjacques, ne ha facoltà.
Grosjacques (UV) -
Era solo perché, come correttamente ha
detto l'assessore Bertschy, in IV Commissione è stato scaricato il
disegno di legge sulle comunità energetiche; io credo però che sia
opportuno fare anche una valutazione di quello che sarebbe
possibile fare su un'area come questa, perché noi stiamo forse
utilizzando il termine "comunità energetiche rinnovabili" un po' a
torto, perché rischiamo di creare tra i cittadini l'illusione che
le comunità energetiche rinnovabili consentano di non pagare
l'energia o pagarla a costi bassissimi. In realtà, per chi ha avuto
modo di approfondire il tema la questione non è questa, la
questione è che i contributi verranno dati alle comunità
energetiche sulla base del differenziale tra quello che viene
consumato e quello che viene prodotto in rete, con una
valorizzazione dell'energia che oggi è economicamente quasi
trascurabile. Diverso è l'utilizzo di un'area come quella di
Saint-Vincent dove il nuovo decreto sulle fonti energetiche
rinnovabili potrebbe dare la possibilità a un investitore privato,
che noi ci auguriamo possa essere la nostra compagnia di bandiera
in questo settore, di fare un investimento che possa riversare
nelle casse della società, e, di conseguenza, sul nostro bilancio,
delle risorse importanti per tutta la comunità, perché la comunità
energetica rinnovabile è uno strumento da perseguire soprattutto
per l'utilizzo di tetti di edifici pubblici, comunque di edifici
che possano in qualche modo essere utilizzati per un'area più o
meno ampia ma comunque con dei limiti molto forti, che peraltro
oggi non sono ancora neanche definiti con precisione dalla mancanza
dei decreti attuativi del decreto legislativo 199.
A nostro avviso, quindi abbiamo spostato un po' la discussione
su una valorizzazione delle comunità energetiche che in una zona
come questa sarebbe difficile, oltre che da applicare, anche da
gestire. Il lavoro, che è stato peraltro annunciato dagli Assessori
nel loro intervento, pertanto è quello di valutare quali siano le
migliori soluzioni per valorizzare una zona che potrebbe produrre,
dai dati che sinteticamente ci sono stati forniti, due mega di
potenza installata, che significa una produzione media tra i 10 e i
15 milioni di kilowatt. Questa per la CVA e per la Regione potrebbe
essere nel piano degli investimenti una di quelle attività che
certamente potrebbe dare risalto e benefici a tutta la comunità.
Credo che non sia corretto illudere la comunità locale con la
possibilità che una comunità energetica rinnovabile su quel
territorio possa dare i grandi benefici che in realtà non esistono
e nella normativa sono molto chiari.
Detto questo, io personalmente, oltre che relatore della legge
sulle Comunità energetiche rinnovabili, sono un sostenitore di
queste nuove forme di autoconsumo, quindi di valorizzazione
dell'energia, che, peraltro, ha lo scopo, come comunità energetica,
di razionalizzare il consumo, quindi di portare a un consumo
minore, che poi è uno degli obiettivi che la soluzione della crisi
energetica ha. Distinguiamo: quella è un'area che può essere
valorizzata in questa direzione a scopo regionale e mi auguro che
ci sia anche un intervento per evitare che vada all'asta nel piano
delle alienazioni un bene così importante e che questa operazione
possa essere poi fatta da qualcuno esterno rispetto alla nostra
Regione, come già è successo nel campo dell'idroelettrico.
Credo quindi che il Governo debba impegnarsi, da questo punto di
vista, a interloquire e a sviluppare questo progetto in modo che la
valorizzazione di quell'area possa essere fatta dalla nostra
società. Per queste motivazioni, il nostro gruppo avrà un voto di
astensione su questa mozione.
Presidente -
Ci sono altre dichiarazioni di voto? Non
vedo richieste, passiamo dunque alla votazione della mozione, la
metto in votazione. La votazione è aperta. La votazione è
chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet, Testolin)
La mozione non è approvata.
