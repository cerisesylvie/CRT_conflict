Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 509 del 28 ottobre 1981 - Resoconto
OGGETTO N. 509/81 - DISEGNO DI LEGGE CONCERNENTE: "ATTUAZIONE
DELLA DIRETTIVA CEE N. 80/666 DEL 24 GIUGNO 1980 E DELLA LEGGE 1°
AGOSTO 1981, N. 423. MODIFICAZIONI E INTEGRAZIONI DELLA LEGGE
REGIONALE 28 LUGLIO 1978, N. 49. INDENNITÀ COMPENSATIVA ANNUA".
Presidente
- Ha chiesto di parlare l'Assessore
all'Agricoltura e Foreste, Marcoz, per illustrare l'argomento, ne
ha facoltà.
Marcoz (UV)
- Se con la direttiva n. 80/666 e con la
legge dello Stato del 1/8/81 si modificavano alcune delle
precedenti direttive CEE e precisamente la 268/75 e la 352/76 dello
Stato, anche la L.R. n. 49 di recepimento di queste due direttive
deve essere modificata, cioè viene soppressa la passata dizione
"Unità di Conto" e sostituita con quella di "ECU" e viene
modificato l'importo, in quanto in base all'ultima valutazione
della lira del 1° gennaio 1981, l'ECU corrisponde a £ 1217,64,
quindi l'importo massimo che la CEE con questa direttiva approva
per la compensazione, per il bestiame e per ogni ettaro di terreno,
dalle precedenti £ 55.000 sale a £ 118.111. Di conseguenza, come
Regione abbiamo recepito questa direttiva, senza però per il
momento modificare l'importo di £ 55.000, che sarà - vista la
modifica della Lira - portato a £ 65.000. Se noi - intendo noi come
direttiva - dovessimo affrontare la spesa, dovremmo sostenere una
spesa globale di ca. £ 1 miliardo e 700 milioni, mentre oggi
spendiamo £ 850.000.000. Non sappiamo ancora quanto verranno
incontro lo Stato e la CEE per sopperire a questa Unità di Conto,
per cui in attesa che si pronunci la CEE, si pronunci lo Stato, in
base alle scelte politiche che la Regione vorrà fare in merito,
come Giunta abbiamo ritenuto di pagare per l'81 la stessa cifra
predisposta prima. Per il nuovo bilancio dell'82, ci sarà da fare
una scelta politica per vedere se dovremo accollarci la maggiore
spesa di ca. £ 150.000.000 a carico della Regione, oppure una parte
di questo contributo verrà finanziato da Bruxelles oppure dallo
Stato.
Presidente
- Ha chiesto di parlare il Consigliere Cout,
ne ha facoltà.
Cout (PCI)
- Vi confesso che andare a districarsi in
mezzo a tutte queste disposizioni CEE, leggi statali e regionali
che interessano questo problema, è un'impresa - almeno per me -
abbastanza ardua. Da quello che sono riuscito a capire, vanno bene
le proposte di modificazione portate dalla Giunta; spero solo che
con il prossimo anno in qualche modo si riesca a coprire il
disavanzo. L'importante per gli agricoltori della Valle d'Aosta è
di avere questo disavanzo che mi auguro venga sanato il più
presto.
C'è una cosa che non ho capito bene e non so neanche come possa
essere superata, però penso che il problema possa essere posto
comunque. Nell'ultima direttiva della CEE, quella del 24/6/1980 che
modifica la precedente n. 268/75, per quanto riguarda la dimensione
minima della superficie, viene abbassato il limite per il
Mezzogiorno, per le Regioni ed i dipartimenti d'oltre mare da 3
ettari a 2 ettari. Infatti all'art. 1, punto 2°, la modifica CEE
precedente viene modificata e si dice all'art. 6, 1° paragrafo, al
comma inserito dopo il 1°: "Tuttavia nelle Regioni del Mezzogiorno
comprese le isole e nelle Regioni dei dipartimenti d'oltremare la
superficie utile e minima per azienda è fissata a 2 ettari". Nella
nostra legge che dovremo modificare, all'art. 2 rimane purtroppo
che - in riferimento agli artt. 5-6-7 della direttiva CEE - le
condizioni richieste per accedere alle indennità compensative annue
sono che vengano coltivati dei terreni e vengano condotte delle
aziende agricole a qualsiasi titolo (proprietari, coltivatori,
etc.) aventi una superficie agraria utilizzabile di almeno 3
ettari. Penso che se per il Mezzogiorno, le isole è stato abbassato
il limite, questo sia dovuto al fatto che ci sono delle aziende
così spezzettate da lasciare al di fuori della possibilità di
accedere al contributo un grandissimo numero di agricoltori e che
questo ragionamento tanto più o quanto meno possa essere valido
anche in Valle d'Aosta. Certo non possiamo uscire dalla direttiva
CEE, però vorrei chiedere se da parte dell'Assessorato tale
questione si è tenuta presente e se è stata fatta presente alla CEE
e se si è avuta risposta al riguardo. Potrebbe costituire un grosso
motivo di modifica in una prossima direttiva della CEE, e da parte
nostra - almeno per quanto ne ho capito - mi pare ci siano tutti
gli interessi a spingere affinché anche gli agricoltori che non
posseggono 3 ettari, ma ne hanno almeno 2, - e ve ne sono
tantissimi in Valle d'Aosta - vi possano accedere.
Presidente
- Ha chiesto di parlare l'Assessore
all'Agricoltura e Foreste, Marcoz, ne ha facoltà.
Marcoz
(UV)
- Per rispondere brevemente al
Consigliere Cout il quale non si ricorda più che due anni fa
abbiamo fatto la proposta di ridurre il limite minimo di 3 ettari e
che tale proposta ci fu bocciata dalla CEE, mentre fu approvata la
legge per le due isole. Come mai non si sa. Abbiamo superato questa
difficoltà facendo la legge 50 della Regione con la quale abbiamo
risolto il problema di cui parlava il Consigliere Cout.
Presidente
- Passiamo all'esame dell'articolato.
Dò lettura dell'art. 1:
Art. 1
Gli importi unitari per UBA e per ettaro, nonché gli importi
totali massimi per azienda agricola della indennità compensativa
indicati nei punti a) e b) dell'art. 3 della legge 28 luglio 1978,
n. 49, restano in vigore.
La dizione UC (Unità di conto) indicata nella legge 28 luglio
1978, n. 49, è soppressa e sostituita dalla ECU (European Currency
Unit).
Gli importi massimi unitari per UBA e per ettaro della
indennità compensativa annua sono elevati a 97 ECU.
La Giunta regionale, tenuto conto delle assegnazioni
effettuate dallo Stato e dalle disponibilità finanziarie di
bilancio potrà stabilire, di anno in anno, importi per UBA e per
ettaro della indennità compensativa anche in misura diversa da
quella indicata nel citato art. 3 della legge 28 luglio 1978, n. 49
sempreché ciò avvenga nel rispetto del limite massimo di cui al
comma precedente.
Presidente
- Metto in approvazione l'art. 1 testé
letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- Do lettura dell'art. 2.
Art. 2
Per il calcolo dell'indennità compensativa annua, nelle zone
definite dall'art. 3, paragrafi 4 e 5 della direttiva CEE n.
268/75, sono prese in considerazione anche le vacche da latte
indipendentemente dalle restrizioni previste dall'art. 6, comma
terzo della legge 20 maggio 1976, n. 352.
La presente legge sarà pubblicata nel bollettino ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
Presidente
- Metto in approvazione l'art. 2 testé
letto.
Esito della votazione:
Presenti, votanti e favorevoli: 22
Il Consiglio approva all'unanimità.
Presidente
- Metto in approvazione la legge nel suo
complesso per votazione segreta.
Esito della votazione segreta:
Presenti, votanti e favorevoli: 22
Il Consiglio approva all'unanimità.
