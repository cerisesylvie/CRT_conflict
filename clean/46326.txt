Classificazione
ACQUE



Oggetto del Consiglio n. 2784 del 28 settembre 2023 - Resoconto
OGGETTO N. 2784/XVI - Interpellanza: "Intendimenti in merito
alla predisposizione di un metodo tariffario per il servizio idrico
integrato".
Bertin (Presidente) -
Punto n. 42. Ha chiesto la parola
il consigliere Lavy, ne ha facoltà.
Lavy (LEGA VDA) -
Dopo qualche mese torniamo a parlare di
servizio idrico integrato. Già qualche mese fa avevo portato
un'interpellanza riguardo in particolare alla tariffazione del
servizio idrico, questa volta invece tocchiamo un tema che è stato
un po'
à la une
quest'estate la perdita di un finanziamento
di 20 milioni di euro sul PNRR da parte del BIM. Facciamo un
pochino d'ordine, perché sappiamo tutti che con la legge regionale
30 maggio 2022 si è disciplinata l'organizzazione del servizio
idrico integrato della Regione individuando il BIM come EGA, quindi
come Ente di Governo dell'Ambito. Sappiamo poi che il PNRR ha tutta
una serie di linee di investimento che si occupano anche di questa
questione del servizio idrico, del sistema delle acque, in
particolare con la misura "Riduzione delle perdite nelle reti di
distribuzione dell'acqua, compresa la digitalizzazione e
monitoraggio delle reti" erano disponibili ben 900 milioni di euro
suddivisi in due finestre temporali, ciò promosso da un avviso del
MIT, cioè il Ministero delle infrastrutture. Questo finanziamento
era ovviamente molto interessante proprio perché il BIM poteva
avere accesso a una buona parte di soldi e ciò è successo perché
infatti è stata presentata una domanda per una richiesta di
finanziamento nell'ambito della seconda finestra temporale per un
progetto di 20 milioni di euro circa. Se si legge l'avviso di
questo bando, i requisiti sono abbastanza chiari e in particolare
sono individuati all'articolo 4, comma 2, e fra di essi c'è
l'ottemperanza agli obblighi previsti per l'adozione e
l'approvazione ai sensi della normativa
pro-tempore
vigente
dello specifico schema regolatorio composto dal programma di
interventi, piano delle opere strategiche, dal piano economico
finanziario, dalla convenzione di gestione, per le Province
Autonome di Trento e Bolzano attestazione dell'ottemperanza agli
obblighi previsti dalla disciplina vigente per i rispettivi
soggetti attuatori. Sull'eccezione di Trento e Bolzano ne avevamo
già parlato allora e fa specie che non sia ricompresa anche la
Valle d'Aosta, perché si tratta di un'eccezione riguardo alla
deliberazione 580/2019 di ARERA e tra queste eccezioni non è
prevista la Valle d'Aosta, che ha delle caratteristiche fisiche di
bacino e anche di utenza molto particolare, ma non torniamo al
discorso di allora.
Presentata la domanda da parte del BIM, cominciano i primi
problemi, perché infatti, con una nota del Ministero delle
infrastrutture, si evidenziava una difformità documentale perché la
sottoscrizione dell'allegato 4 del bando era avvenuta da parte del
proponente e non dell'attuatore, c'erano poi anche altre carenze
documentali, in particolare però con questa nota specifica il MIT
chiedeva la copia sottoscritta dalla convenzione di gestione e la
trasmissione dello schema regolatorio con evidenza dell'atto di
approvazione per quanto riguarda le tariffe. Il BIM allora mandava
la documentazione corretta per quanto riguarda i primi errori e
sull'ultima richiesta però affermava che, in base alla normativa
regionale vigente, non era prevista la predisposizione di uno
schema regolatorio. Il MIT successivamente, con una comunicazione
di esito della valutazione della proposta di finanziamento,
informava poi il BIM che la sua proposta di finanziamento non era
ammessa per mancanza di requisito soggettivo nei termini della
seconda finestra temporale. "Il metodo regolatorio non rispetta le
direttrici statali fissate da ARERA, deliberazione 580/2019, e non
risulta ancora predisposto un metodo tariffario che recepisca le
suddette direttrici", altresì specificando che la documentazione
integrativa trasmessa, a seguito di richiesta con nota... ha
confermato la mancanza del requisito sopra rappresentato. Il BIM
allora, dopo questa nota, decide di fare il corso, contestando la
legittimità di questa graduatoria per violazione di legge ed
eccesso di potere in quanto la Regione aveva normato sul tema del
servizio idrico.
La questione però, per chi vuole capire, è abbastanza chiara. La
Corte costituzionale, con la sentenza 180/2020, ha stabilito che
viene riconosciuta alla Regione Autonoma Valle d'Aosta una
competenza primaria sì in materia di criteri di determinazione
delle tariffe a esso inerenti che ne costituiscono il
corrispettivo, però la suddetta Giunta deve anche conformarsi alla
direttrice della metodologia tariffaria statale, quindi i criteri
devono comunque seguire quelli della direttiva 580/2019 dell'ARERA
e su questo purtroppo non si scappa, quindi libertà
nell'organizzazione del servizio idrico ma i criteri devono seguire
ciò che sancisce ARERA. La domanda è: ma lo schema attuale
regolatorio delle tariffe è conforme a direttive ARERA? No, non lo
è, perché questo schema regolatorio è ad oggi determinato da due
delibere: la 4149 del 2 dicembre 2005 e la 841 del 28 agosto 2020,
quindi la prima è addirittura anteriore della direttiva di ARERA e
la seconda invece si limita solamente a disciplinare due componenti
perequative, quindi per forza non si è conformi a queste direttive
di ARERA. La cosa particolare è che non si sia conformi a queste
direttive è lo stesso BIM ad affermarlo e fa un po' ridere da un
lato, perché, da un lato, si contesta il mancato accesso al
finanziamento e, dall'altro, però si dice che effettivamente non si
è conformi alla regolamentazione di ARERA, perché, con
comunicazione del 7 dicembre 2022 fatta pervenire al MIT, il BIM
infatti precisa che sta predisponendo una proposta di un nuovo
metodo tariffario da sottoporre all'approvazione della Giunta
regionale che tenga conto dell'evoluzione del metodo definito da
ARERA. Paradossale... poi se uno legge bene la legge regionale che
è stata approvata da questo Consiglio, nell'articolo 2, comma 1, e
soprattutto nell'articolo 7, comma 2, è molto chiara perché appunto
si dice che i criteri per la determinazione delle tariffe devono
rispettare le direttrici di ARERA.
Sappiamo benissimo che la questione delle acque qui in Valle
d'Aosta è molto complessa e soprattutto la questione di questa
determinazione delle tariffe, però c'era occasione di mostrare...
di chiedere su questi dubbi e l'occasione era la conferenza
unificata del dicembre 2021 in cui si è parlato di questo bando del
PNRR. La Regione ha partecipato, chiederò poi successivamente se ha
partecipato, chi ha partecipato ed eventualmente cosa è stato
detto, ma quella era l'occasione per dire: "Com'è che trattereste
noi in caso facessimo richiesta?", perché questa questione è molto
delicata, e lo sappiamo tutti, e di questa riunione ne parla
addirittura la deliberazione del 15 luglio 2022 n. 41 della Corte
dei conti, Sezione centrale di controllo sulla gestione delle
Amministrazioni dello Stato... di questa conferenza unificata. C'è
un po' di imbarazzo, perché non dire niente quando ce n'è la
possibilità... vedremo, ma so che non è stato detto niente perché
né dalla sentenza, né da questo documento della Corte dei conti
esce che la Valle d'Aosta non ha detto niente... ed è molto
particolare. Prima si sbagliano i documenti e poi successivamente
con vari atti si afferma esattamente il contrario di quello che si
contesta, quindi siamo al paradosso più totale, senza contare che,
per fare tutta questa serie di ricorsi, bisogna spendere anche un
po' di soldini.
La questione del metodo tariffario è ovviamente essenziale, non
voglio ritornarci su, però è giusto ribadire un concetto, visto che
si arriverà alla definizione di questo... che una tariffazione
unica per tutti i Valdostani, da quelli che abitano a Bionaz a
quelli che abitano in Piazza Chanoux, sarebbe un'ingiustizia e
sbagliatissimo, quindi io mi auguro che nella predisposizione di
questo metodo tariffario l'ipotesi della tariffazione unica non
venga minimamente presa in considerazione, perché sarebbe appunto
vergognoso.
Con quest'interpellanza per ordine chiedo chi abbia partecipato
per conto della Regione alla conferenza unificata in cui si è
discusso del bando della riduzione delle perdite nelle reti di
distribuzione dell'acqua, compresa la digitalizzazione e il
monitoraggio delle reti, quali sono state le richieste e i
chiarimenti proposti, quali siano le intenzioni riguardo alla
predisposizione di un metodo tariffario per il servizio idrico
integrato, visto che si dovrebbe arrivare a un dunque e come si
compenserà la non entrata di 20 milioni di euro a cui il BIM poteva
avere accesso tramite il bando sopracitato e come potevano essere
spesi gli eventuali 20 milioni di euro liberati dal finanziamento
legato al bando.
Presidente -
Risponde l'assessore Sapinet.
Sapinet (UV) -
Grazie collega. Alcune premesse, poi
risponderò ai quesiti. Sulla tariffazione probabilmente poi ne
riparleremo, così come sarà anche occasione per illustrare quanto
succede ed è successo a Trento e Bolzano, una situazione spinosa
quella sulle tariffazioni.
Con l'articolo 15 della legge regionale 37/2021, "Disposizioni
collegate alla legge di stabilità regionale per il triennio
2022-2024. Modificazioni di leggi regionali e altre disposizioni",
la Regione ha avviato l'aggiornamento e l'adeguamento della
normativa regionale in ambito di servizio idrico integrato, la
normativa di settore, in particolare al decreto legislativo
152/2006, con lo stesso articolo 15 poi è stata avviata la
riorganizzazione del servizio idrico integrato a seguito delle
difficoltà emerse da parte dei sottoambiti di assicurare la
gestione unitaria del servizio idrico, quindi un passaggio
sicuramente epocale.
Con la successiva legge regionale 7/2022 è proseguita la
riorganizzazione del servizio idrico integrato. Tra le finalità
dell'intervento, ai sensi dell'articolo 1 della stessa legge,
rientra la necessità di conseguire adeguati livelli tariffari nel
rispetto dei principi di gradualità, responsabilizzazione, equità e
perequazione a livello di Ambito Territoriale Ottimale, noto come
ATO, al fine di superare le differenziazioni esistenti tra le
diverse comunità nella fruizione del servizio idrico integrato.
Nell'ambito di tale rinnovata disciplina, l'articolo 7, tariffa del
servizio idrico integrato, prevede che la Giunta regionale, su
proposta dell'EGA e previo parere delle Commissioni consiliari
competenti, definisce con propria deliberazione i criteri per la
determinazione delle tariffe del ciclo idrico relative
all'acquedotto, alle fognature, alla depurazione delle acque
reflue, comprensivi delle componenti tariffarie aggiuntive, tenuto
conto della qualità della risorsa idrica o del servizio fornito,
della copertura dei costi diretti di investimento di esercizio, nel
rispetto dei principi eurounitari delle direttrici della normativa
tariffaria statale e del sistema regolatorio definito da ARERA. In
materia si ricorda che le sentenze della Corte costituzionale n.
142/2015 e n. 187/2020 hanno infatti riconosciuto in capo alla
Regione Autonoma Valle d'Aosta una competenza primaria in materia
di organizzazione del servizio idrico comprensiva della sua
organizzazione e della sua programmazione, come anche
dell'individuazione dei criteri di determinazione delle tariffe a
esso inerenti che ne costituiscono il corrispettivo da esercitarsi
da parte dell'organo regionale nel rispetto dei principi europei e
statali vigenti in materia, in conformità alle direttrici della
metodologia tariffaria statale. Questo per fare chiarezza e un po'
di premesse.
Per quello che riguarda i quesiti che ha posto il collega, per
il primo: alla conferenza unificata ha partecipato la
rappresentante della struttura organizzativa competente in materia
di rapporti istituzionali della Presidenza della Regione, va detto
che l'aspetto collegato alla partecipazione alla conferenza
unificata incide relativamente, è la sede per porre dei quesiti in
quanto i contenuti comunque dei bandi non coincidono e non
potrebbero sulle competenze statutarie della Regione, quindi
l'esclusione deriva da una successiva valutazione effettuata da
ARERA in sede di Commissione di valutazione sul perimetro della
competenza primaria regionale che è stato appunto oggetto del
successivo ricorso. Ricordo infine che il tema della partecipazione
della Regione a tali tipologie di conferenze era già stato
affrontato in Consiglio regionale nella seduta del 10 maggio 2023 a
cui si può rimandare per i contenuti e le conclusioni.
Per quel che riguarda il secondo quesito, in ottemperanza
all'articolo 7 della legge, il BIM nel suo ruolo di EGA ha
provveduto con deliberazione 126 del 21 luglio 2022 ad affidare un
incarico di consulenza finanziaria e supporto tecnico specialistico
per l'elaborazione e l'applicazione del metodo tariffario idrico al
raggruppamento temporaneo Hydrodata S.p.A. e R.E.F. S.r.l.. Il
contratto è stato sottoscritto in data 6 ottobre 2022 e la proposta
del metodo tariffario è stata presentata in Regione alla fine del
mese di maggio del 2023. Poiché il metodo presenta delle
semplificazioni apportate alla metodologia statale in relazione
alle specificità locali, anche a seguito della sentenza del 27
luglio, successivamente EGA, d'accordo con la Regione, ha richiesto
ad ARERA un incontro per avviare un tavolo di confronto sulle
tematiche concernenti il servizio idrico integrato nella Regione
Autonoma Valle d'Aosta, in particolare sulla proposta di metodo
tariffario idrico, in modo da addivenire in tempi quanto più celeri
alla revisione dell'attuale metodo tariffario, trasmettendo con la
stessa nota la proposta di metodo tariffario precedentemente
trasmessa alla Regione. Un incontro di natura tecnica ma la
questione ha ovviamente anche una connotazione politica, proprio
per questo abbiamo avviato e in base alle esigenze potremmo
sviluppare un confronto anche su quel livello. Dai risultati di
questo tavolo di confronto si procederà con una celere approvazione
della proposta secondo l'iter di cui all'articolo 7, comma 2, della
legge regionale 7/2022 oppure ad apportare le modifiche necessarie
per adeguarlo alla normativa statale.
Per quel che riguarda il terzo quesito, il piano
economico-finanziario del BIM discende dal piano d'ambito del
servizio idrico integrato e per la promozione della qualità dei
servizi di acquedotto, fognatura e depurazione approvato nel 2022.
Il piano trentennale considera l'insieme delle azioni e le relative
coperture economiche. Il mancato accesso ai fondi del bando non
richiede pertanto una compensazione in quanto tali interventi erano
già stati previsti e considerati nel piano economico-finanziario
che era già stato approvato. L'eventuale accesso dei fondi PNRR
avrebbe comunque consentito di anticipare in logica trentennale
alcuni interventi programmati.
Ricordo, perché questo va detto per completezza di informazione,
che gli interventi infrastrutturali emergenziali collegati alla
recente crisi idrica, proprio per questa loro natura, sono
finanziati a parte, coperti quindi da trasferimenti regionali, che
abbiamo approvato con l'assestamento di bilancio proprio perché
erano interventi urgenti e perché quella della partecipazione al
bando era comunque un'opportunità.
Rispetto alla tariffa, permane la sostenibilità del piano degli
investimenti, i maggiori introiti derivanti dall'eventuale
finanziamento PNRR, come dicevo, non scontato, trattandosi di un
avviso pubblico con una percentuale importante delle risorse
destinate prioritariamente alle Regioni del Mezzogiorno, potevano
eventualmente aprire nuovi investimenti non pianificati, che
sicuramente avrebbero fatto comodo, ma che non determinano allo
stato attuale uno squilibrio nel piano economico-finanziario.
Va precisato che la partecipazione al bando è stata nutrita, che
numerosi soggetti non sono stati ammessi al finanziamento a causa
della limitatezza dei fondi a disposizione, della valutazione
insufficiente dei contenuti progettuali o per la mancanza dei
requisiti richiesti per l'accesso al finanziamento, quindi non vi
era la certezza. È chiaro che bisogna lavorare al fine di evitare
situazioni simili in futuro però non vi era la certezza
dell'effettivo accesso ai fondi.
Vorrei ricordare brevemente anche l'importante lavoro che è
stato svolto dalle strutture regionali in poco tempo; la legge
7/2022 è stata approvata poco più di un anno fa in merito alla
riorganizzazione del servizio idrico integrato e il sostegno
dell'Amministrazione anche in termini di risorse. L'ultima
variazione ha permesso al BIM di procedere a un'integrazione del
piano d'ambito con nuovi lavori per 5,5 milioni di euro, un piano
che tra poco arriverà anche in Giunta.
Ricordo infine la necessità di una duplice interazione con ARERA
che stiamo mettendo in atto, una - come detto - è su un piano
tecnico per una precisa definizione dei metodi tariffari, una su un
piano politico per trovare il giusto confronto nel complesso
sistema di competenze, ovviamente nel rispetto delle nostre
prerogative statutarie.
Presidente -
Replica il consigliere Lavy.
Lavy (LEGA VDA) -
Bene, qualcosa si muove, la battuta che
sarebbe da fare è: "Serviva perdere 20 milioni di euro per
cominciare a parlare con ARERA in maniera seria", poi per carità,
tutta una serie di corrispondenze ci sarà già stata anche in
passato, avevo anche chiesto accesso agli atti, sto ancora
aspettando. Sicuramente la mole sarà importante, però, per fortuna,
che si comincia a trattare questo tema, perché se la questione
delle competenze sulle acque è abbastanza chiara, la questione
invece sul metodo tariffario assolutamente no, anzi, la sentenza
della Corte costituzionale tende molto di più a dare questa
competenza allo Stato e a noi assolutamente una minima libertà, per
cui dobbiamo conformarci alle direttive di ARERA e al decreto
legislativo 152. Questa ovviamente è una riflessione che deve
essere fatta.
Sulla questione dell'eccezione delle Province di Trento e
Bolzano parliamone ovviamente, perché loro sicuramente non sono
contenti, di questo ne siamo sicuri, però partono da una posizione
di vantaggio rispetto a noi, quindi se loro già non sono contenti,
noi cosa dobbiamo essere? Perché poi è vero, in questo bando, in
questa graduatoria c'erano una marea di progetti, ma la prima linea
di finanziamento era soprattutto per i progetti verso sud: ecco
perché si è scelto di fare la domanda sulla seconda linea
temporale, però era l'unico progetto valdostano questo dei 20
milioni di euro del BIM. Se uno guarda le tre Regioni invece, ce
n'era più di uno, giustamente perché sono anche più grandi, però
svolgere al meglio questo iter era assolutamente necessario perché,
come ho detto, ci sono stati anche errori materiali stupidi, di
cambio di documento o, meglio, invio di non documenti corretti.
Tutta una questione che dovrebbe essere credo attenzionata meglio,
soprattutto da parte del BIM, non tanto da parte della Regione. Poi
la partecipazione alla conferenza unificata... lei non era ancora
Assessore, quindi non ha nessun tipo di colpe, ha partecipato
questo funzionario e va bene che sono conferenze unificate in cui è
anche complesso porre questioni, ma se non allora, quando mi dico.
Successivamente avrei voluto avere quelle notizie sulla
corrispondenza proprio per capire se dopo siano state fatte delle
rimostranze riguardo a questo bando, al momento non lo so, mi
auguro che siano state fatte.
Per la determinazione delle tariffe, ha detto bene lei, c'è una
questione tecnica da un lato e una questione politica dall'altro.
Io mi auguro che la politica abbia il coraggio veramente di andare
oltre alle questioni tecniche, perché è una questione molto
complessa, ma se qui non si sancisce il principio per cui la
tariffazione dell'acqua, che è già uno dei piccoli e unici sistemi
con cui si può avere un minimo di perequazione sul territorio
valdostano tra territorio montano e territori a Fondovalle, se
abdichiamo a questo tipo di differenziazione, andiamo tutti a
casa.
