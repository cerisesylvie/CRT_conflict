Classificazione
LAVORO
Politica del lavoro



Oggetto del Consiglio n. 613 del 17 luglio 2014 - Resoconto
OGGETTO N. 613/XIV - Discussione generale congiunta degli
atti: "Approvazione della proposta di programma investimenti per la
crescita e l'occupazione 2014/2020 (FESR)" e "Approvazione della
proposta di programma investimenti per la crescita e l'occupazione
2014/2020 (FSE)".
Presidente
- Chi chiede la parola, colleghi? C'è qualcuno
che chiede la parola sulla discussione dei due punti? Qualcuno che
lo illustra? Allora la parola al Presidente della Regione.
Rollandin (UV)
- Sì, grazie Presidente.
Credo che questa tematica meriti una presentazione nel suo
insieme, in quanto è uno dei passaggi chiave nell'ambito di quello
che è il giusto raccordo tra le politiche regionali e il piano
2014-2020...che poi lo discutiamo nell'altra parte, ma comunque
adesso dico che nel discorso più generale intendiamo la
programmazione...che poi va distinta per settori, come dico sulla
parte più agricola, quindi si vedrà in un secondo tempo. Però credo
che la sensibilità di tutti sia stata, anche attraverso queste
interpellanze che sono pervenute, nell'ambito dell'indicazione
specifica del settore che andiamo in qualche modo a sottolineare,
come finanziamenti previsti in questo settennato, sono soprattutto
per gli investimenti a favore della crescita. Ora, quando parliamo
di un tema di questa natura, è evidente che è il problema cardine
dello sviluppo per i prossimi anni.
Diciamo che l'architettura complessiva del programma è
imperniata su un quadro strategico comune, che credo sia quello del
regolamento, e un accordo di partenariato predisposto da ciascuno
Stato membro per l'approvazione della Commissione europea, che
deve, tra l'altro, definire un approccio integrato di sviluppo
territoriale con il concorso di tutti i fondi. Proprio per quanto
riguarda l'accordo di partenariato, voglio sottolineare che per la
prima volta, quest'anno, non si sono concesse proroghe nei tempi,
cioè tutte le Regioni devono presentare entro il 22 di questo mese
tutte le programmazioni dei singoli settori, quindi non ci sono
eccezioni, chi va fuori è fuori dal programma (questo è stato
risottolineato ieri, c'erano alcune Regioni che sono in
difficoltà). Questo per dire quanto ci sia utile, non solo, ma
importante e soprattutto imminente l'arrivare a questo accordo,
oggi, perché sennò saremmo fuori tempo massimo.
Infine, credo sia da sottolineare come il programma è stato
costruito sulla base di un metodo che prevede la focalizzazione sui
risultati attesi, fondato sull'individuazione di interventi dai
quali far discendere azioni fattibili in tempi dati e con risorse
certe, capaci di determinare cambiamenti per un gruppo più o meno
esteso di beneficiari individuabili. Questo credo che vada e faccia
pendant
con quello che sottolineava il collega Chatrian
prima, cioè il punto essenziale di capire in che tempi, con quali
risvolti, con quali ricadute, si fanno questi investimenti
nell'ambito della finanziabilità dei progetti. Ieri si è discusso
sui cofinanziamenti, che, come sapete, sono diversi per il sud, con
il discorso che per un 50 percento viene finanziato con i fondi
europei e dell'altro 50 percento, per quanto riguarda le Regioni
del sud, il 25 è per lo Stato, il 25 sono le Regioni, mentre per la
parte delle Regioni del nord il 70 è per la parte dello Stato e il
30 è cofinanziamento regionale. Tale processo risulta peraltro
particolarmente complesso, stante la necessità di tener conto delle
nuove norme regolamentari e di orientamenti di vario genere,
talvolta prescrittivi, della Commissione europea e dello Stato. In
particolare, si è reso necessario effettuare un riferimento
puntuale ai risultati attesi e alle corrispondenti azioni
dell'accordo di partenariato per assicurare la necessaria coerenza
con il programma.
Si evidenzia, inoltre, che nelle more dell'avanzamento del
negoziato sulle proposte di regolamenti sul nuovo bilancio
dell'Unione e delle bozze di accordo di partenariato, la Regione ha
avviato la definizione della politica regionale di sviluppo
2014-2020 com'è avvenuto per il periodo precedente 2007-2013. A tal
fine la Regione, analogamente a molte altre Regioni italiane, al
fine di coordinare l'azione di diversi programmi cofinanziati
previsti per la Valle, di contribuire con le particolarità
regionali alla definizione dell'accordo di partenariato
dell'Italia, ha avviato l'elaborazione di un quadro strategico
regionale (QSR), improntato all'integrazione tra i livelli di
governo, settori e politiche, programmi, strumenti, progetti e
fondi, soggetti e territori, anche a livello sovraregionale. Le
attività preparatorie sono state coordinate dal Dipartimento
politiche strutturali e affari europei della Presidenza a cui sono
affidate le funzioni di cabina di regia, principalmente nell'ambito
del nucleo di valutazione dei programmi a finalità strutturale, di
coordinamento delle autorità di gestione del programma.
Ricordo che, secondo quanto previsto dalla consolidata normativa
europea e dallo specifico codice di condotta, la definizione dei
nuovi programmi è avvenuta con il coinvolgimento attivo del
partenariato; in particolare, la partecipazione attiva del
partenariato è stata realizzata mediante il coinvolgimento diretto
dei vari soggetti nella definizione non solo delle linee
strategiche generali, ma anche nei contenuti del programma, al fine
di garantire fin dall'inizio del periodo l'operatività e il forte
orientamento al risultato. In particolare, sono stati organizzati
numerosi incontri e tavoli specifici di approfondimento con
rappresentanti delle categorie produttive, Dirigenti regionali
responsabili delle politiche del settore, Amministratori locali,
referenti dei gruppi di azione locale, esponenti di associazioni e
fondazioni del territorio, rappresentanti del mondo accademico e di
Enti di formazione. I numerosi contributi raccolti sono stati
considerati alla luce dei vincoli normativi europei e statali,
della strategia regionale, delle disponibilità finanziarie e sono
stati tradotti negli obiettivi e nelle relative azioni specifiche
di ciascun programma.
Inoltre, come richiesto dalla normativa europea, il programma è
corredato da una valutazione
ex ante
per migliorare la
qualità della progettazione effettuata da esperti funzionalmente
indipendenti dall'autorità di gestione (questo, come ricordava il
collega Chatrian, è previsto per normativa comunitaria, le autorità
devono essere al di fuori di...lo ricordo, perché questo è un
aspetto da sottolineare, nel senso che c'è una valutazione terza su
quelli che sono gli impegni che vengono fatti). Infine, alla luce
delle disposizioni della direttiva europea e della legge regionale
12 del 2009, la valutazione ambientale strategica è risultata
necessaria per il programma investimenti per la crescita (FESR
2014-2020). Il processo di valutazione ambientale strategica si
concluderà contestualmente alla finalizzazione del Programma
operativo competitività regionale e le sue principali risultanze
sono incluse nell'ambito del capitolo 2 del programma stesso. Si
evidenzia che il programma investimenti per la crescita FESR deve
essere presentato alla Commissione - come ho ricordato -
indiscutibilmente entro il 22 luglio, cioè entro 3 mesi dall'invio
della proposta di accordo di partenariato dell'Italia alla
Commissione europea e che, stante la rigida relazione di accordo di
partenariato e programmi, la definizione puntuale anche del
predetto programma regionale è stato concentrato necessariamente
tra fine aprile e fine maggio 2014.
Per quanto riguarda la strategia generale del programma, si
declina nel programma operativo su 5 assi prioritari, coerentemente
con le disposizioni riguardanti la concertazione tematica per le
Regioni più sviluppate previste dal regolamento 1301/2013 (è
l'articolo 4 che lo stabilisce), che prevede il vincolo di
concentrazioni tematiche dell'80 percento delle risorse su
obiettivi tematici 1, 2, 3 e 4. A questi 5 assi se ne aggiunge un
sesto di assistenza tecnica volto a migliorare l'efficacia e
l'efficienza dell'attuazione e gestione del programma operativo. La
dotazione complessiva del programma è pari a 64 milioni di
euro.
Il primo asse è rafforzare la ricerca, lo sviluppo tecnologico e
l'innovazione. L'asse 1 concentra gli sforzi sugli ostacoli che
frenano l'innovazione e gli investimenti nella ricerca e sviluppo
delle imprese, secondo un modello basato su una più stretta
collaborazione tra organismi di ricerca, sistema produttivo e
amministrazione pubblica. In particolare, per la strategia
dell'asse che assorbe il 22 percento della dotazione complessiva
del programma, pari a 13.5 milioni di euro, ripropone l'esperienza
della unità di ricerca anche attraverso il rafforzamento
infrastrutturale dei centri di ricerca (un aspetto molto
importante, perché tra i vari centri di ricerca molto spesso non
c'è quel coordinamento che permetta di valorizzare quelli che sono
i risultati singoli e, in qualche modo, di metterli in rete). La
politica regionale della ricerca e dell'innovazione potrà in questo
modo sostenere l'attuazione della strategia regionale di
Smart
Specialization
, il supporto e la capacità di ricerca e
innovazione delle imprese del sistema regionale nel suo complesso.
La Regione intende inoltre promuovere gli investimenti delle
imprese in attività di ricerca e sviluppo, mediante l'acquisizione
di servizi innovativi e prototipi di soluzioni altrettanto
nuove.
Il secondo asse è migliorare l'accesso alle TIC, nonché
l'impiego e la qualità delle medesime. Allora, il programma si pone
l'obiettivo di sviluppare in prosecuzione degli interventi
previsti, nell'ambito del piano di Valle d'Aosta
BroadBusiness,
le reti di accesso alla nuova generazione
banda ultralarga, e questo assorbe il 23 percento del programma,
pari a 14 milioni di euro. Voglio sottolineare che in questo
progetto noi abbiamo già avuto finanziamenti nel passato, programma
che hanno permesso di sviluppare già un percorso di rete nella
nostra Regione che supera i 350 chilometri di banda. La dotazione
infrastrutturale della Valle d'Aosta, da completare entro la fine
del periodo di programmazione, costituisce infatti una condizione
indispensabile per lo sviluppo di applicazioni innovative per
l'incremento dell'attrattiva del territorio per le imprese (questo
è un dato essenziale). A tale obiettivo si aggiungono le azioni che
contribuiscono all'agenda digitale valdostana e a garantire quelle
precondizioni anche attraverso la realizzazione di un
data
center
unico regionale (questo è un po' un punto di arrivo, da
tanto se ne parla, non è così facile arrivarci perché i
data
center
finora sono diversi e non sempre intercolloquianti),
quindi il fatto di arrivare o di ipotizzare un centro di
call
center
unico sarebbe sicuramente un salto di qualità
importante, affinché ci sia una diffusione delle applicazioni
e-government
e dei processi di digitalizzazione delle
attività della pubblica amministrazione e delle imprese.
Il terzo asse è accrescere la competitività delle piccole-medie
imprese. Questo asse si pone l'obiettivo primario di rafforzare la
competitività del sistema economico regionale promuovendo la
nascita di nuove imprese e la potenzialità di investimento delle
piccole-medie imprese incentivando i processi di aggregazione. Si è
tanto parlato di "distretti di settori", si è fatto molto poco, il
problema vero è trovare le modalità con cui aggregare le
piccole-medie imprese, o trovare le motivazioni con cui far
lavorare insieme queste microrealtà, che sono poi la parte
principale della nostra realtà regionale. L'asse con una dotazione
finanziaria pari al 12 percento del totale del programma supporta
selettivamente, in linea anche con le indicazioni definite dalla
strategia di
Smart Specialization Strategy
regionali, i
settori a più elevata potenzialità di crescita. In questo ambito
l'intervento di programma sostiene i programmi di investimento
delle imprese, i servizi di incubazione e di tutoraggio a favore
della nascita di nuove imprese, i pre-incubatori
(
Pepinières)
, post-incubatori, supporta finanziariamente chi
intende avviare e/o consolidare nuove iniziative imprenditoriali e
sostiene la capitalizzazione aziendale al fine di accrescere la
patrimonializzazione delle piccole-medie imprese. Nello stesso
tempo, vista la rilevanza che il settore turistico rappresenta per
l'economia regionale, il programma sostiene, nell'ambito dell'asse,
anche azioni di supporto delle imprese operanti in questo
settore.
Quarto punto: promuovere la sostenibilità e l'efficienza
energetica. Il programma, attraverso l'asse 4, dispone di una
dotazione finanziaria pari al 23 percento del programma e
contribuisce alla realizzazione degli obiettivi in materia di
energia e di clima fissati nella strategia Europa 2020. L'asse
prevede infatti, in primo luogo, misure a sostegno della
potenzialità ed efficientamento delle strutture e degli edifici
pubblici; in secondo luogo, il contributo del programma è orientato
alla sperimentazione di iniziative pilota di mobilità urbana
innovativa nelle aree urbane che pongano, al centro, la
sostenibilità ambientale e la necessità di ridurre le emissioni e
in qualche modo i gas (e sappiamo quali effetti negativi
hanno).
Il quinto asse: preservare e tutelare l'ambiente e promuovere
l'uso efficiente delle risorse. La finalità generale di questo
asse, che conta su una dotazione finanziaria del 20 percento del
totale, è la valorizzazione, riqualificazione del patrimonio
culturale e naturale della Regione, inclusa la valorizzazione
integrata in termini turistici dell'identità stessa di tale
patrimonio, contribuendo in particolare a sostenere il sistema
regionale delle risorse culturali attraverso un approccio generale
integrato, completando gli interventi avviati nel corso della
programmazione precedente e inserendosi nell'ambito della strategia
nazionale delle aree interne.
Queste sono, in sintesi, le principali azioni che sono previste
con le capacità di spesa che, come vedete, si va dal 20 al 22
percento, c'è una integrazione comunque propedeutica ai risultati
attesi e a quelle che sono già in parte le azioni portate avanti
con il piano precedente e che, in parte, questo completa. Quindi su
questo piano, con questa programmazione, riteniamo che ci siano le
premesse, dopo aver fatto la consultazione partenariale con tutti
gli operatori economici e sociali a livello regionale, per arrivare
alla definizione di questi piani, che credo possano essere, per il
futuro, uno dei punti di riferimento per quanto riguarda la
crescita della nostra regione. Grazie.
Presidente
- La parola all'Assessore Marquis...e vi
comunico che sono stati presentati due ordini del giorno, che sono
in corso di distribuzione.
Marquis (SA)
- Grazie Presidente.
A seguito dell'illustrazione generale del programma FESR che è
stata fatta dal Presidente, mi accingo a presentare il programma
FSE, che fa parte delle misure strutturali per la crescita
dell'occupazione. Il programma FSE della Valle d'Aosta avrà a
disposizione un importo importante (55,2 milioni di euro) in
cofinanziamento con lo Stato al 35 percento e al 15 percento della
Regione. Questo rappresenta una misura che è stata predisposta e
voluta dalla Commissione europea per fronteggiare la grave
situazione di difficoltà alla quale dobbiamo dare delle risposte
nell'ambito del rafforzamento dell'economia e dell'occupazione.
La via del rilancio che è stata individuata è quella di una
crescita intelligente, sostenibile e inclusiva. Queste 3 priorità
vengono articolate in 5 obiettivi concreti che sono stati definiti
a livello di misuratori e indicatori. Di questi 5 obiettivi, 4 sono
afferenti al programma FSE. Il primo, quindi, si propone di
raggiungere il 75 percento delle persone di età compresa tra i 20 e
i 64 anni (diciamo che devono essere persone che devono arrivare ad
avere un lavoro entro il 2020); il secondo punto è che il 3
percento del PIL dell'Unione europea dev'essere investito in
ricerca e sviluppo; il quarto che il tasso di abbandono scolastico
dev'essere inferiore al 10 percento (almeno il 40 percento dei
giovani dev'essere laureato); il quinto è che 20 milioni di persone
in meno in Europa devono essere sottratte all'area della povertà.
All'interno di questi obiettivi che occorre raggiungere, vengono
definiti 11 obiettivi tematici che costituiscono il riferimento per
la programmazione FESR e FSE. La programmazione 2014-2020 che è
stata predisposta è quindi armonizzata con le linee guida a favore
del rilancio emanate dall'Unione in una serie di atti e soprattutto
con l'accordo di partenariato che è stato sottoscritto tra Europa e
Stato italiano.
Il programma che oggi presentiamo è un programma che è stato
elaborato e che poggia su un'analisi di contesto e di
posizionamento della Valle d'Aosta, che è stata indispensabile per
individuare i punti di debolezza e di forza nell'ambito delle
materie trattate dalla nostra Regione. Da questa analisi di
contesto, sotto il profilo dell'occupazione, con riferimento al
raggiungimento del 75 percento del livello del tasso di
occupazione, c'è da dire che la Valle d'Aosta è posizionata meglio
di altre realtà, perché siamo posizionati circa al 67-68 percento e
quindi è un obiettivo che possiamo raggiungere attraverso le
iniziative che verranno proposte. Maggiore difficoltà può esserci
sulla ricerca e innovazione, in quanto siamo ancora distanti dal 3
percento che ci si auspica di investimenti in quest'ambito entro il
2020 da parte dell'Europa. Quanto agli abbandoni scolastici, anche
qui, il lavoro da fare sarà significativo, così come
nell'elevazione del livello di istruzione per quanto concerne la
percentuale di laureati sulla popolazione compresa tra i 30 e i 34
anni. Analogo sforzo dovrà essere fatto per ridurre il numero di
persone che rientrano nella fascia di deprivazione e soprattutto
che rischiano di entrare nel
target
della povertà.
Il piano operativo che è stato predisposto è un piano
multidisciplinare, e pertanto c'è stato l'apporto, oltre che del
Dipartimento del lavoro, anche degli uffici e dei Dipartimenti
delle politiche sociali e dell'istruzione e cultura competenti in
materia, e quindi è un piano che è stato anche definito - come
diceva prima il Presidente - attraverso l'apporto delle
associazioni di categoria, attraverso il confronto con le parti
sociali. In sostanza, il piano operativo 2014-2020 si prefigge e
ambisce ad affrontare le principali sfide regionali; principali
sfide che possono essere sintetizzabili nel combattere la crisi del
mercato del lavoro della Valle d'Aosta, in un momento
particolarmente difficile, sostenendo i soggetti relativamente più
deboli, come i giovani, i disoccupati di lunga durata, i quali
necessitano di misure finalizzate a sostenerne l'occupabilità e
l'accesso al lavoro, così come altrettanto importante è rafforzare
la coesione sociale attraverso il sostegno ai cittadini in
condizioni di relativo svantaggio che hanno visto, in questi anni,
diminuire significativamente le loro opportunità di inserimento
lavorativo e di coloro che, pur lavorando, non riescono a
raggiungere un livello di reddito sufficiente a coprire i bisogni
primari e sono spesso inseriti in percorsi lavorativi senza delle
grosse prospettive di miglioramento.
Altro punto è far fronte ad un incremento importante della
domanda di assistenza e cura, che deriva dall'invecchiamento della
società, ai cambiamenti della famiglia e, più in generale, a una
crescita generale, come dicevo prima, delle aree del disabile.
Combattere gli elevati tassi di abbandono scolastico, che sono
stati registrati, associati a un livello ancora alto di popolazione
priva di titoli e qualifiche di scuola secondaria superiore.
Valorizzare il capitale umano di eccellenza, che è in grado di
recepire e sviluppare nuovi saperi ed innovazioni (si tratta di
saperi e competenze di cui il territorio valdostano risulta
relativamente poco dotato e su cui è necessario, quindi, operare
per sostenere la crescita attraverso la promozione e l'ampliamento
delle opportunità di accesso a percorsi di alta formazione e
attraverso lo strumento della mobilità territoriale). Rafforzare
significativamente anche l'accesso e la partecipazione della
popolazione della Valle d'Aosta ad un sistema di formazione
permanente e continua (questa opzione va sostenuta nella
consapevolezza che, attraverso la formazione, è possibile
diffondere e condividere conoscenze e competenze nei livelli
adeguati ad accogliere e gestire le innovazioni tanto di processo
quanto di prodotto che una società della conoscenza richiede in
questo momento). Così come altrettanto importante è rafforzare le
capacità gestionali e di controllo del personale della Regione e
delle altre Amministrazioni pubbliche locali, ritenendo che
efficienza, qualità ed efficacia dei servizi offerti non possano
prescindere dalle competenze di coloro che questi servizi sono
chiamati a produrre ed erogare.
Il programma operativo si concentra su 4 degli 11 obiettivi
tematici che fanno parte del programma crescita e occupazione, che
sono gli obiettivi 8, 9, 10 e 11 rispetto ai quali sono state
selezionate un numero limitato di priorità secondo i vincoli
regolamentari. Le priorità poi sono declinate in azioni,
un'importante innovazione di metodo che devo rappresentare e
segnalare è che lo Stato si è preso degli impegni con l'Europa
attraverso l'accordo di partenariato che è stato sostanzialmente
sancito attraverso dei protocolli, che sono stati predisposti a
seguito del nuovo approccio dove sono previsti degli indicatori
basati sullo stato di fatto della situazione esistente e sugli
obiettivi da perseguire. Pertanto, in funzione di questi accordi
che ha preso lo Stato, sono stati dati anche degli obiettivi a
tutte le Regioni, in maniera che si proceda in modo armonico e
allineato per il raggiungimento e il perseguimento dei medesimi
"fini finali". E quindi le azioni che vengono proposte in questa
fase, all'interno del piano a titolo esemplificativo, sono azioni
che fanno parte di un catalogo che è stato predisposto dallo Stato
sulla base delle esperienze passate, sulla base delle esigenze, e
quindi sono delle priorità che vanno scelte in funzione dello Stato
in relazione agli indicatori sostanzialmente territoriali.
In sintesi, il programma viene declinato su 4 assi. L'asse n. 1
è l'asse occupazione, nel cui ambito si intende sostenere
l'occupabilità dei soggetti deboli, in particolare disoccupati
adulti di difficile collocazione e ricollocazione, e creare le
condizioni necessarie ad assicurare un più rapido e migliore
inserimento occupazionale dei giovani. L'asse 2, dell'inclusione
sociale e della lotta alla povertà, è dedicato a sostenere i
cittadini della Valle d'Aosta in condizioni di relativo svantaggio
e a rafforzare i servizi dedicati alla prevenzione, assistenza e
cura alla popolazione più disagiata. L'asse 3, istruzione e
formazione, è inteso a contenere gli abbandoni scolastici e a
sviluppare l'offerta di istruzione superiore e a potenziare
l'accesso degli adulti a opportunità formative lungo l'arco della
loro vita lavorativa. L'asse 4, capacità istituzionale e
amministrativa, è volto a rafforzare l'efficienza e la qualità dei
servizi dall'Amministrazione pubblica regionale e locale. Quanto
agli stanziamenti, in relazione all'asse 1, occupazione, c'è una
corrispondenza del 39 percento del totale dell'impegno finanziario
del programma; l'asse 2, inclusione sociale e lotta alla povertà,
prevede uno stanziamento del 20 percento; l'asse 3, istruzione e
formazione, uno stanziamento del 16 percento; l'asse 4, capacità
amministrativa e istituzionale, il 2 percento...con il 4 percento,
infine, per l'assistenza tecnica.
I vari assi sono declinati e organizzati in priorità d'azione
che poi, successivamente, sono articolati in azioni previste.
Ritengo, in questa fase di presentazione, superfluo entrare nel
merito delle singole azioni; se condividete, per agevolare il
lavoro e la rappresentazione della situazione, potrei elencare gli
obiettivi specifici in relazione a ogni singolo asse. L'asse 8,
accesso all'occupazione, come obiettivi specifici prevede:
aumentare l'occupazione dei giovani, aumentare l'occupazione
femminile, accrescere l'occupazione degli immigrati, ridurre il
numero dei disoccupati di lunga durata, favorire l'inserimento
lavorativo e l'occupazione di soggetti lavoratori svantaggiati.
L'asse 2, inclusione sociale (e quindi lotta alla povertà) ha come
obiettivi specifici: la riduzione della povertà, dell'esclusione
sociale e la promozione dell'innovazione sociale. Altro obiettivo
specifico all'interno di questo asse è l'incremento
dell'occupabilità e della partecipazione al mercato del lavoro,
delle persone maggiormente vulnerabili, e quindi di tutti i
soggetti che sono presi in carico ai servizi sociali. Sempre nel
medesimo asse, un altro obiettivo specifico importante è quello del
consolidamento della qualificazione dei servizi di cura
socioeducativi delle infrastrutture rivolte ai bambini e dei
servizi di cura rivolti a persone con limitazioni dell'autonomia.
Quanto all'asse 3, qui gli obiettivi specifici sono: riduzione del
fallimento formativo precoce della dispersione scolastica e
formativa, miglioramento delle competenze chiave degli allievi
(anche mediante supporto dello sviluppo e delle capacità di
docenti, formatori e staff), innalzamento dei livelli di competenza
e di partecipazione e di successo formativo nell'istruzione
universitaria ed equivalente innalzamento del livello di istruzione
della popolazione adulta, accrescimento delle competenze della
forza lavoro e agevolazioni della mobilità, inserimento e
reinserimento lavorativo. Quanto all'asse 4, capacità istituzionale
e amministrativa, l'obiettivo specifico è il miglioramento delle
prestazioni della pubblica amministrazione. Credo che queste, in
linea di massima, possano rappresentare le priorità che occorre
perseguire per dare un contributo importante per la crescita, lo
sviluppo e l'occupazione per i prossimi 7 anni, e queste risorse
rappresentano comunque un salvadanaio importante che occorre
spendere bene per raggiungere gli obiettivi che ci siamo prefissi,
e quindi è un'occasione da non perdere, soprattutto in un momento
di grave difficoltà economica e generale.
C'è da dire che la situazione della Valle d'Aosta è allineata
agli standard più elevati sotto il profilo del benessere e
dell'occupazione del territorio italiano; tuttavia, la situazione
di difficoltà si fa sentire anche da noi, e quindi la
disoccupazione è un problema che ci assilla sempre di più, ogni
giorno, non è sicuramente un momento facile. Ci sono diverse
categorie, diversi
target
di popolazione che hanno
difficoltà all'accesso al mondo del lavoro, e in questo momento
vanno ricordati anche i giovani, che sono una categoria alla quale
sono destinate parecchie attenzioni e delle risorse per superare le
attuali difficoltà, e quindi per migliorare le condizioni di
politiche attive e di occupabilità.
Voglio anche segnalare che questo è un programma integrato che è
raccordato con gli altri strumenti, voglio dire, i programmi della
politica regionale: è raccordato con il piano delle politiche del
lavoro, con il piano giovani e della
Youth Guarantee
, e
quindi occorre agire in sinergia proprio per fronteggiare queste
situazioni di grandi difficoltà. Concluderei così questa mia
relazione, lasciando spazio ai vostri interventi e riservandomi
eventualmente di intervenire in fase di replica. Grazie.
Presidente
- Siamo sempre in discussione generale. La
parola al collega Vicepresidente Rosset.
Rosset (UVP)
- Grazie Presidente. Buongiorno, cari
colleghi.
In merito a questo ordine del giorno, nel Consiglio del 27
settembre 2013 presentammo una mozione che fu votata all'unanimità
da quest'Assemblea, una mozione che impegnava e riteneva
indispensabile che il Consiglio regionale, per il tramite della
commissione consiliare competente, venisse informato sulle azioni
di concertazione condotte sinora sugli indirizzi programmatori
identificati e sulle destinazioni delle risorse. Questo perché?
Perché in una delicata fase economica come quella che stiamo
vivendo, con Governi nazionali che hanno sacrificato le Autonomie
locali sull'altare della crisi, le scelte relative alla futura
programmazione e alle priorità regionali cui allocare le risorse
europee, risultano di importanza strategica per la costruzione
delle politiche e delle azioni di sviluppo dei prossimi anni. Sulla
base di quanto peraltro indicato da un modificato regolamento CEE
che ha introdotto l'obbligo della concertazione con le autorità
locali, con le parti economiche e sociali - come citava
correttamente il Presidente della Regione - e con gli organismi di
rappresentanza della società civile, è quindi importante attivare
un confronto anche in sede di commissione consiliare, e questo ben
sapendo l'importanza che le risorse comunitarie significano per la
Valle d'Aosta. Basti pensare l'importanza che rivestono appunto il
Programma di sviluppo rurale, quindi agricoltura e risorse
naturali, il Fondo sociale europeo, cioè la formazione delle
politiche del lavoro, il programma di competitività, quindi
crescita e sviluppo economico e innovazione, programmi di
cooperazione territoriale, meglio conosciuti come "Interreg", in
questi anni hanno sostenuto iniziative in tutti i settori di
competenza dell'Amministrazione regionale, dal turismo alla
cultura, dall'istruzione alla sanità, agli Enti locali, e molto
altro ancora. Ora, la logica con cui si è deciso di giungere alla
presentazione di questi programmi, che oggi dovremmo approvare, la
dice lunga sulla volontà reale di coinvolgere questo Consiglio in
una discussione di sostanza e non in una discussione di forma.
Ebbene, ancora una volta, come per altre mozioni, non viene preso
in considerazione ciò che questo Consiglio...
Io mi rivolgo a lei, Presidente del Consiglio, di tenere in
considerazione questo fatto perché è ripetitivo: alle mozioni che
vengono votate all'interno di quest'Assemblea non viene poi dato
corso. Non cito i vertici della questione del Casinò, l'operato
sulla sfiducia di questo Governo, quindi la disattenzione sulle
determinazioni di quest'Assemblea non dando seguito alle decisioni
del Consiglio...e, nello specifico, di portare le consultazioni
sulla proclamazione 2014-2020 anche nelle commissioni consiliari,
se non per l'approvazione che è arrivata oggi, dopo che, qualche
giorno fa, è arrivata sui nostri tavoli dei mattoni di
documentazione. Sia chiaro: non per la volontà degli uffici di
questa Amministrazione, che hanno svolto un lavoro eccellente
stante le direttive politiche, quanto la scelta di questo Governo
di procedere verso opere e interessi già stabiliti, piuttosto che
verso quelli che avrebbero potuto essere più sensati.
Allora, questa maggioranza non ha minimamente l'intenzione di
condividere alcuna scelta con quest'Assemblea, in una logica di
proposte di documenti già impacchettati, sui quali non c'è più
tempo per intervenire perché trasmettere - come correttamente
diceva il Presidente - le proposte dei programmi in ritardo a
Bruxelles significherebbe, di fatto, perdere un anno di
programmazione. Ma veniamo alle scelte, lasciamo da parte il
metodo...è stato dichiarato che le ingenti risorse su tutti i
programmi...purtroppo vediamo che, rispetto al precedente
settennato, da 82 milioni noi scendiamo a 55 milioni, come
correttamente l'Assessore citava.
Ora, io vorrei solo fare alcune domande, non entrerò nel merito
di questi volumi che noi abbiamo dovuto in pochi giorni analizzare
e valutare, ma...alcune domande specifiche e puntuali, in modo che
si possa avere qualche risposta. Sul programma dell'occupazione
vorrei sapere se quest'Assemblea, che decide di destinare le
risorse...se c'è l'intenzione di incentivare assunzioni di giovani
qualificati con titoli di studio spendibili. Nello stesso tempo,
penso che sia disponibile destinare risorse dell'asse istruzione e
formazione su borse di studio per giovani universitari (quindi io
mi limito a fare alcune domande specifiche). Sul programma
competitività, tanto il Presidente ha già tutto...ancora una volta
(ho seguito), si è deciso di utilizzare fondi per puntare ancora
sulla tecnologia della banda e della fibra, che ogni giorno vengono
sorpassate da evoluzioni tecnologiche ben più interessanti, quindi
secondo noi sarebbe stato da valutare altre forme di
finanziamento.
Prendo spunto anche da un'interrogazione fatta ieri dai colleghi
Roscio e Morelli: vorrei capire dove sono sparite le miniere di
Cogne...si era discusso, se n'era parlato...non dovevano essere un
progetto cantierabile con la programmazione comunitaria 2014-2020?
Io non ho notato, per quel poco che ho potuto guardare, nulla in
tal senso. Allora, io, su questi volumi presentati potrei parlare
per dei giorni, forse anche delle settimane intere, ma credo che
anche i colleghi abbiano molto da dire, e quindi non voglio
togliere loro tempo su argomenti molto più interessanti. Ringrazio
per l'attenzione.
Presidente
- Grazie collega Rosset. La parola alla
collega Fontana.
Fontana (PD-SIN.VDA)
- Grazie Presidente.
Il programma che oggi ci apprestiamo a discutere definirà per i
prossimi 7 anni gli ambiti di impiego delle risorse del Fondo
sociale europeo a sostegno dell'occupazione, dell'istruzione e
dell'inclusione sociale in Valle d'Aosta. Affinché tali interventi
si traducano in una strategia di sviluppo efficace e duratura e non
sfumino nell'ennesimo, inutile e dannoso episodio di finanziamento
a pioggia, riteniamo sia indispensabile investire prioritariamente
nella valorizzazione delle persone, del patrimonio umano e
professionale presenti nella nostra regione. Conosciamo tutti le
difficili condizioni economiche che l'Europa e l'Italia, in
particolare, stanno attraversando ormai da troppi anni. Negli
ultimi tempi, del resto, la crisi non sta risparmiano neppure il
nostro territorio. Quella che fino a ieri era considerata "un'isola
felice" in cui il benessere, l'istruzione, il lavoro, parevano
essere garantiti a tutti, mostra oggi gli impietosi segni della
recessione. Anche da noi la disoccupazione, in particolar modo
quella giovanile, ha raggiunto delle percentuali mai conosciute
fino ad oggi e, allo stesso tempo, è aumentato il numero delle
famiglie che si trovano in condizioni di grave emergenza economica
o nelle quali nessuno lavora o percepisce un reddito.
Recentemente poi, il secondo rapporto della struttura regionale
per la valutazione del sistema scolastico valdostano, ha
fotografato il difficile momento che sta attraversando anche il
mondo della scuola valdostana, caratterizzata da un elevato tasso
di dispersione, da un calo del rendimento e delle valutazioni, che
risultano ben al di sotto della media nazionale. È evidente che un
sistema scolastico inefficiente e poco competitivo costituisca un
fattore frenante che allontana future prospettive di ripresa
occupazionale. Per questo motivo non sono ipotizzabili strategie e
programmi di sviluppo che non prevedano anche adeguati investimenti
nel settore dell'istruzione. In questo quadro caratterizzato da
tale criticità si inseriscono anche i problemi legati alla tutela
dei soggetti più fragili, alla promozione delle pari opportunità,
alla lotta alla discriminazione e al contrasto alla violenza di
genere. A tale proposito, mi preme sottolineare l'importanza di
favorire piena partecipazione al mercato del lavoro delle donne,
che più di tutti hanno subito gli effetti della crisi
occupazionale. Anche il miglioramento degli standard quantitativi e
qualitativi dei servizi offerti dalla pubblica amministrazione ai
cittadini e alle imprese costituisce, a buon diritto, un ambito di
intervento di fondamentale importanza, specialmente nella nostra
regione, dove è particolarmente marcato il supporto fornito dalle
strutture pubbliche allo sviluppo del tessuto economico e
produttivo.
Il programma operativo regionale 2014-2020, insomma, deve porsi
l'obiettivo primario di avviare un percorso di crescita e di
sviluppo sostenibile della società valdostana, fondato
in
primis
sulla valorizzazione dei diritti di tutti i cittadini.
Solo se verranno messe le persone al centro degli interventi che ci
accingiamo a discutere sarà possibile intraprendere il cammino
della ripresa, sarà possibile cioè dare una speranza a coloro che
affrontano con fatica le difficoltà quotidiane e che, troppo
spesso, vedono il futuro con timore o disillusione. Si tratta di un
programma di grande respiro, che richiede il massimo coinvolgimento
possibile tra i soggetti istituzionali e la società civile e che mi
auguro possa essere il frutto di un'ampia condivisione e di una
proficua collaborazione tra le forze politiche. Già l'Unione
europea prevede che, tra le fasi della stesura dei programmi, sia
prevista una concertazione con tutti gli attori in campo che dia
vita a dei programmi condivisi realizzabili, e calati nel contesto
in cui dovranno incidere per sostenere i territori nella
prioritaria direzione di contrastare la disoccupazione attraverso
gli strumenti possibili.
Ci preme sottolineare come non siano più rinviabili scelte
strategiche fondamentali per il nostro territorio. Se si vuole
davvero fare del turismo, il volano dell'economia valdostana, si
deve agire di conseguenza. Secondo noi le scelte sia nella
formazione che negli investimenti da fare con il sostegno dell'FSE
e del FESR devono concentrarsi maggiormente in questo settore.
Diciamo "maggiormente" perché, secondo noi, l'industria non va
abbandonata, sosteniamo da sempre che ci debba essere una presenza
equilibrata di tutti i settori economici: primario, secondario e
terziario. Nel settore primario è chiaro che bisogna investire in
un nuovo modello di agricoltura, fortemente collegato al turismo,
modello che sia ecocompatibile e rispettoso dell'ambiente. Non è
più possibile, anche in questo settore, continuare con interventi e
contributi a pioggia, senza una visione del futuro e senza
un'azione politica lungimirante, ma soprattutto condivisa con gli
operatori e le categorie. E affinché gli obiettivi di questa
programmazione siano raggiunti e gli strumenti siano davvero
efficaci, sono necessarie - come richiamato più volte in tutti i
documenti preparatori dell'Unione europea - delle condizioni di
contesto chiamate appunto "condizionabilità".
Fra tutte le condizionabilità cosiddette
ex ante
, cioè
quelle che devono essere oggetto di valutazione per decidere se
approvare o meno i programmi, vorremmo ricordarne alcune: la
presenza sul territorio di infrastrutture per la ricerca e
l'innovazione; l'esistenza di un piano pluriennale per la
programmazione di bilancio e la definizione delle priorità di
investimento; la realizzazione di azioni volte a promuovere il
miglioramento efficace in termini di costi dell'efficienza negli
usi finali dell'energia e investimenti efficaci in termini di costi
nell'efficienza energetica, in sede di costruzione o di
ristrutturazione degli edifici; l'esistenza di uno o più piani o
quadri generali per gli investimenti in materia di trasporti,
conformemente agli assetti istituzionali degli Stati membri,
compreso il trasporto pubblico a livello regionale e locale, che
sostenga lo sviluppo delle infrastrutture e migliori
l'accessibilità alla rete globale e alla rete centrale; l'esistenza
nell'ambito di uno o più piani o quadri generali dei trasporti di
una sezione specifica dedicata allo sviluppo delle ferrovie,
conformemente all'assetto istituzionale degli Stati membri,
compreso il trasporto pubblico a livello regionale e locale, che
sostenga lo sviluppo dell'infrastruttura e migliori l'accessibilità
alla rete globale e alla rete centrale; l'adattamento di
lavoratori, imprese e imprenditori al cambiamento, e quindi
l'esistenza di politiche mirate a favorire l'anticipazione e la
gestione efficace del cambiamento e della ristrutturazione...senza
citare anche tutte quelle trasversali, politiche di genere,
antidiscriminazioni, appalti pubblici, disabilità, eccetera. Ne
citiamo solo alcuni, come anticipato, solo per dare idea di quali
dovrebbero essere le scelte che creano le condizioni per far
germogliare ed attecchire le politiche previste anche nei programmi
oggi all'attenzione di questo Consiglio. Non ci sembra che queste
condizioni siano ad oggi garantite.
La nostra preoccupazione è quella - come ho anticipato
all'inizio del mio intervento - che questi programmi si riducono al
solo sforzo di ottenere delle risorse dall'Unione europea e dallo
Stato, invece di impegnarsi a costruire un vero rilancio della
nostra regione, utilizzando queste risorse, per un vero
investimento sul futuro, che dia speranze concrete. Riteniamo,
infatti, che per il raggiungimento degli obiettivi a lungo termine
debba esserci la volontà politica da parte della Regione di
investire ulteriori risorse rispetto a quelle stanziate, per poter
dare gambe a un programma di lungo respiro capace di incidere in
modo concreto sull'occupazione, e quindi sull'economia già a
partire dall'anno in corso. Solo così possiamo pensare di dare ai
cittadini la speranza di un reale cambiamento fondato su fatti
concreti e non solo su un programma dei sogni. Grazie.
Presidente
- La parola alla collega Certan.
Certan (ALPE
) - Grazie Presidente.
La programmazione europea ha delle caratteristiche simili alla
costruzione di una casa: alla sua realizzazione partecipano molti
professionisti con dei ruoli diversi, che fondamentalmente
dovrebbero seguire le aspettative e le direttive di chi ordina
quella casa e che, in quella casa, vuole affrontare il futuro,
vuole andarci ad abitare, così come recita la politica regionale
europea, con la volontà di "promuovere la coesione economica,
sociale e territoriale dell'Unione", che ha anche obiettivi di
ridurre "il divario tra i livelli diversi di sviluppo delle varie
regioni"; il ritardo delle regioni meno abbienti, con una
particolare attenzione alle zone rurali, zone di transizione
industriale, o che presentano gravi e permanenti svantaggi naturali
o demografici (questo aspetto, in qualche modo, anche il nostro
Presidente l'ha già sottolineato). Questo è un po' il sogno di
poter vivere in una "casa" che dia...diciamo queste priorità. In
questa casa, in questa progettazione troviamo pilastri portanti,
quadri strategici, assi, piani, piani di sviluppo, piani di
crescita, dell'occupazione...insomma, come in ogni casa costruita
su più livelli, troviamo una sincronizzazione e la sinergia tra i
diversi elementi, tra obiettivi, priorità, regolati dai vari
abitanti, dai vari piani, dallo stile e anche dalla filosofia di
chi ordina e abiterà questa casa.
Troviamo anche - l'abbiamo sentito questa mattina - dei progetti
pilota che, come ha definito oggi il nostro Presidente, sono utili
"pour expérimenter et évaluer de nouvelles technologies, pour
comprendre si elles peuvent, dans un deuxième moment, être
employées dans d'autres cas aussi"
. Quindi possiamo dire che ci
sono anche delle innovazioni all'interno di questa casa e dei
"tester"
che si provano, per vedere se poi possono essere
utilizzati successivamente.
Pour ce faire,
e per riuscire a
costruire solidamente questa casa, si parte naturalmente da un
progetto, da una programmazione, che è quella che noi oggi
affrontiamo a livello europeo, l'Europa ha proposto i pilastri
portanti, i quadri strategici, è stato tutto analizzato con lo
Stato, e in questo momento è al vaglio delle Regioni. Quindi c'è
bisogno, per arrivare alla costruzione di questa casa, di un
progetto, di una programmazione, oltre che dell'analisi delle
strutture che si utilizzeranno, delle risorse e dei costi. Ecco,
tutto questo oggi ci è stato illustrato; direi che, dopo questa
premessa, possiamo dire che tutta questa parte può essere ritenuta
quella precedente poi alla vera costruzione della casa, cioè quando
si inizia davvero a entrare nel merito. Questa è, possiamo dire, la
parte tecnica che oggi ci è stata illustrata dal Presidente (ma
anche in commissione, ci avevano già illustrato questa parte sia il
Presidente che l'Assessore) e fin qui...benissimo.
Ma dopo un'analisi approfondita della nuova programmazione ci
pare di poter dire, cari colleghi, che se la parte che si occupa
della parte tecnica ha compilato e ha riempito le caselle - come ci
hanno detto gli Assessori e il Presidente - tramite le varie
strutture e i vari uffici che chiaramente hanno collaborato, quindi
se le parti burocratiche che erano necessarie per poter presentare
il progetto, la programmazione...la programmazione
europea-valdostana che andiamo ad analizzare oggi, che sarà
presentata - come ha detto il Presidente - assolutamente entro il
22 luglio, ci pare manchi però di un'anima e uno stile. Mi spiego
meglio: che essa abbia molto chiare le linee, le regole, i vari
elementi della progettazione, ma manchi totalmente poi di una
visione generale e di scelte politiche chiare, delineate, è
evidente, manca soprattutto di coerenza col programma di
legislatura di questa maggioranza. Perché a mio avviso è proprio
questo che oggi mi aspettavo ci aspettavamo: se in commissione il
Presidente e l'Assessore ci hanno presentato in qualche modo quello
che potevamo leggere anche da soli negli investimenti a favore
della crescita e dell'occupazione, per questi due progetti, FSE e
FESR, è vero che oggi, nell'aula consiliare, mi aspettavo una
spiegazione del perché di queste scelte, del perché siano state
messe queste priorità o siano state scelte alcune priorità
piuttosto che altre.
Leggendo le linee strategiche della Regione Trentino, ma anche
di altre Regioni, giusto per fare un esempio simile al nostro, e
per farne uno concreto, si intuisce subito quali siano le scelte
politiche che ci sono dietro a questa progettazione, a queste linee
strategiche: seguire il programma di legislatura, certo,
all'interno della programmazione statale e europea, e affrontare la
crisi sostenendo le parti critiche presenti sul territorio; a
queste decisioni, però, vi è un seguito importante che, a nostro
avviso, è quello che manca: cioè vi è una coerenza di
predisposizione finanziaria, le risorse sono messe e stanziate
secondo delle percentuali che accompagnano la scelta politica. Ora,
è evidente che come movimento ALPE segnaliamo che, pur capendo
tutti i paletti, tutti i vincoli, tutti gli incontri e le riunioni
che sono state fatte sul territorio, non troviamo quale sia la
strategia e la scelta che c'è stata a monte, cioè quella che è
stata fatta per decidere e definire queste priorità e obiettivi e,
soprattutto, le risorse da destinare a queste priorità e a questi
obiettivi. Nella compilazione ci ritroviamo soprattutto nella
scelta delle priorità e degli obiettivi, ma poi non troviamo più un
nesso e un collegamento coerente con la decisione ultima delle
risorse. Potremmo anche condividerle, ma non riusciamo (e userei
anche quello che è stato già analizzato ampiamente questa mattina
dal collega Chatrian) non riusciamo a trovare le "ricadute dirette"
che queste priorità e questi obiettivi avranno sulla comunità, cioè
l'impatto diretto sui cittadini e sul turismo. Troviamo delle belle
intenzioni di cui non si conosce il rapporto tra costi e benefici
che ci sembrano spesso degli
una tantum
isolati, non
coordinati fra loro; bei progetti, bei corsi di formazione che poi
però non si parlano!
Ripeto: ci saremmo aspettati questa mattina dal Governo un
intervento molto più politico. Ritorno a fare un altro paragone,
entrando anche più nel concreto, con lo schema operativo e
finanziario della Provincia di Trento. Il collega Assessore Marquis
ci ha molto ben spiegato come sono state fatte le tabelle di
sintesi che seguono gli assi...hanno poi delle priorità di
investimento, l'obiettivo specifico, le azioni esemplificative, e
poi, in una tabella a parte, abbiamo la dotazione finanziaria
indicativa. Ecco, ad esempio quello che io dicevo che manca e che è
poco sviluppato nella nostra programmazione sono proprio le azioni
esemplificative previste, mentre ad esempio nella Provincia di
Trento, per quanto riguarda sia il FESR che il FSE, hanno definito
l'asse, "l'obiettivo tematico" - loro lo chiamano così, ma potrebbe
essere, all'interno delle priorità, la priorità generale - ma hanno
poi aggiunto altre due voci, due sottotitoli, che sono a mio avviso
fondamentali e che sono quelli che noi oggi sentiamo di non
riuscire a dettagliare meglio: il risultato atteso da queste
priorità e da questi obiettivi e, la proposta progettuale. Cioè
della priorità "Promuovere gli investimenti delle imprese",
eccetera, che abbiamo anche noi e che abbiamo chiamato sull'asse 1
la "priorità 1.b", con l'obiettivo tematico di rafforzare la
ricerca e lo sviluppo tecnologico e l'innovazione, il Trentino
indica già, in questa programmazione
"l'incremento dell'attività
di innovazione delle imprese e i progetti di ricerca per le imprese
innovative, con priorità a quelli legati ai settori
individuali"
, poi definisce della
Smart Specialization,
e poi mette l'impegno finanziario. Ecco, in questo modo ci pare
essere già più chiaro quello a cui si vuole arrivare, cioè qual è
l'azione concreta che giungerà sul territorio e di cui potranno
fruire i cittadini che, in parte è quello che in effetti ha
sintetizzato il Presidente quando ha detto:
"All'interno di un
quadro strategico comune, che è la parte alta, dobbiamo far uscire
quali sono le azioni concrete che poi si fanno"
. Ecco, mi
sembra che la nostra programmazione manchi di questa parte qua. Sì,
le azioni concrete può anche darsi che poi nel dettaglio voi le
abbiate, però noi non le abbiamo trovate, pur avendole tutte, pur
avendo cercato di leggere quasi tutto, perché devo dire che la mole
di documentazione da leggere e studiare è enorme.
Sempre per entrare nello specifico della parte economica (oltre
alle priorità e agli obiettivi, noi avremmo voluto anche avere il
risultato, che fosse già esplicitato quale risultato ci si
attendeva e quali erano le proposte progettuali, chiare), notiamo
anche che non ci sia una grande sinergia fra quello che poi viene
detto ad esempio in alcuni programmi, nel programma di legislatura,
ma anche in altri convegni a cui abbiamo partecipato, non ci sia
una sinergia poi con la quantità di soldi, di risorse che vengono
investite o vengono messe per investimenti su queste voci. Ritorno
a fare un esempio pratico. Si parla di turismo, avete parlato
questa mattina del turismo, della strategia 2020 che in particolare
ha, come obiettivo principale, quello di avere una "crescita
intelligente, sostenibile, inclusiva", quindi avete detto:
"facciamo riferimento anche a queste linee da strategia "Europa
2020", ed è molto importante, perché prevede una crescita
intelligente, sostenibile e inclusiva. Benissimo, condividiamo,
però poi, andando a vedere le risorse, non riusciamo a trovare una
coerenza. Un esempio su tutti può essere, per quanto riguarda ad
esempio l'istruzione, Assessore Marquis (faccio alcuni esempi) lei
ha detto che è stato investito il 16 percento. Ecco, ad esempio per
quanto riguarda l'istruzione, la Provincia di Trento ha investito
il 39 percento...ecco, per dare l'idea della misura anche con cui
certe priorità, certi obiettivi e quindi certe azioni verranno
raggiunte, avranno sul territorio una fruizione se ci saranno anche
delle risorse compatibili con quanto è necessario per poterle
raggiungere, perché se si dice: "Noi crediamo che sia molto
importante il recupero dell'abbandono scolastico, poiché lo poniamo
come primo obiettivo della dispersione" (che, mi pare, in Valle
d'Aosta sia anche molto alta per l'abbandono scolastico,
ricordo...noi siamo la Regione con il maggior numero, in
percentuale, di abbandono scolastico, nonostante tutti gli
investimenti fatti a livello di istruzione in questa Regione)
quindi è un dato che chiaramente ci deve preoccupare, l'avete in
effetti segnalato. Però, poi, se da una parte devo dire riconosco
che con la delibera di Giunta del 16 maggio sia stato fatto un
tentativo di fare un'analisi del contesto del perché la dispersione
scolastica e di entrare un po' nel dettaglio e di prevedere delle
azioni, è vero che poi, però, non sono state messe a nostro avviso
le risorse sufficienti, o comunque non abbastanza.
Mi rendo conto che la coperta è corta e quando bisogna far
tornare le cifre, la matematica non è un'opinione, non è che si può
decidere a piacimento! Le percentuali sono significative e parlano
chiaramente. Non entro nel merito ad esempio delle percentuali
decise con lo Stato e con l'Europa, però sicuramente se ci fosse
stato da parte della Regione un coraggio maggiore, (uso questa
parola: un "coraggio maggiore" nell'investire anche in questi
progetti, decidere di mettere maggiori risorse) anche le
percentuali dello Stato sarebbero cambiate, e quindi, di
conseguenza, anche le cifre totali e l'investimento dell'Unione
europea sarebbe stato diverso. Chiaramente ormai è tardi per andare
a discutere su questo, ma anche quella è una scelta politica che
noi non vediamo essere stata fatta a monte; nel momento di scelta e
di primi contatti con lo Stato e con l'Europa, forse era lì che la
parte politica doveva andare a decidere e a negoziare le
percentuali con le quali si decideva di intervenire - le
percentuali e poi anche le risorse - come Regione e, di
conseguenza, sarebbero poi andate a caduta anche tutte quelle dello
Stato e dell'Europa. Se da una parte non possiamo che non
condividere la scelta diciamo più tecnica che è stata fatta, la
scelta delle priorità e degli obiettivi, non possiamo non lamentare
una carenza nella concretizzazione, da una parte, nella proposta
dell'azione e, dell'altra, nella concretezza delle risorse.
Noi, come gruppi di minoranza, abbiamo poi presentato due
risoluzioni, e in queste due risoluzioni cerchiamo proprio di
andare a chiedere questo: capiamo che i tempi sono quelli del 22
luglio e quindi nulla si potrà oggi andare a cambiare, però lo
auspichiamo poi sulla base del dibattito che è avvenuto qua, in
aula consiliare...e mi permetto di dire anche di tutti gli altri
dibattiti che (pare) avete avuto con le parti sociali, con le parti
produttive, con gli Enti, con tutte le varie associazioni che avete
incontrato. Chiedo di riuscire ad andare di nuovo a essere più
incisivi, a essere eventualmente più puntuali nel dettagliare
questi passaggi... Ecco, noi vi chiediamo veramente di porre
attenzione al dibattito che oggi c'è stato, a questi incontri che
avete avuto e a quello che ne è uscito, perché quando li abbiamo
incontrati noi, in commissione le parti economiche o le
rappresentanze sindacali non è che siano state poi proprio tutte in
linea con quanto ha scelto il Governo! Quindi...forse sì, li avete
ascoltati, però li avete ascoltati, ma non sentiti...no, è il
contrario, li avete sentiti ma non li avete ascoltati! Quello che
noi chiediamo con le due risoluzioni che andiamo a presentare dopo
è un po' questo: nel momento della definizione "definitiva" del
piano, di presentarcelo nuovamente in commissione, e poi chiediamo
che alcune azioni vengano dettagliate in modo preciso. Entreremo
dopo sulle due proposte in particolare. Grazie.
Presidente
- La parola al collega Fabbri.
Fabbri (UVP)
- Oui, merci. Grazie Signor Presidente e
Signor Assessore.
Intervenire oggi sulla discussione relativa ai piani di sviluppo
FSE e FESR e Piano di sviluppo rurale, che affronteremo dopo, è per
me, che affronto tale argomento da neofita, come del resto anche
tanti miei colleghi che sono alla prima esperienza (anche della
maggioranza), una fonte di imbarazzo e anche di scoramento verso i
cittadini, gli elettori, e verso anche la mia condizione di
Consigliere. Ci viene infatti chiesto di approvare un documento di
importanza fondamentale per la nostra economia negli anni a venire,
senza però averci dato il tempo e gli strumenti per poter...non
dico incidere operativamente, ma perlomeno di approfondire e
condividere la strategia che ci viene ora proposta. Ci è stato dato
un malloppone di circa 400 pagine, estremamente tecnico,
difficilissimo da leggere per i profani; poi, per fortuna, anche se
con estremo ritardo, ci sono state date delle sinossi, delle specie
di "Bignami" - devo dire anche abbastanza facilmente consultabili -
precedute da una rapida presentazione in commissione, dove sia il
Presidente che l'Assessore sono fugacemente comparsi con una
relazione supersuccinta in cui ci hanno dato delle cifre, ci hanno
spiegato un attimino quelli che sono gli assi portanti dei piani
FSE e FESR, dicendoci che i progetti, l'operatività reale vera e
propria verrà poi costruita in seguito...sarà, ma un tema di così
ampio interesse avrebbe meritato ben altro approfondimento! La
logica dell'arrivare al
fotofinish
per programmare il futuro
è stata determinante anche questa volta.
Con questo atto si riconferma la volontà di esautorare il
significato della funzione del Consiglio Valle, negandone, ancora
una volta, la sua centralità. Non è sicuramente la sede, questa,
per andare a spulciare tutte le parti del programma, si tratterebbe
di un ostruzionismo becero e anche improduttivo; inoltre, i tempi,
come ci avete detto, sono estremamente limitati, per cui dobbiamo
uscire da questa
impasse
nel più breve tempo possibile.
Certo è, come dicevo prima, che se avessimo avuto la possibilità di
acquisire delle delucidazioni esaustive in tempi utili da parte di
tecnici - che pure ci sono, e sono estremamente valide - avremmo
potuto affrontare la discussione dei documenti in un modo molto più
proficuo. Vero è che i progetti attuativi dei piani si
svilupperanno negli anni a venire, ma siccome la nostra non è una
mentalità da
Yes man
(come piace tanto al nostro
Presidente), tutto ciò crea un profondo disagio. Intervenire
quest'oggi sulla discussione relativa alla prossima programmazione
di fondi comunitari nella nostra Regione è un atto doveroso per
tutti, sia per l'importanza programmatica che questi documenti
rivestono, sia e soprattutto per il peso politico che ci impone
un'attenzione speciale a questo momento.
Presidente, lei e il suo Governo, ancora una volta, non avete
minimamente avuto intenzione di condividere alcuna scelta con
quest'Assemblea, in una logica di proposta di documenti già
impacchettati sui quali non c'è più tempo di intervenire, perché -
come abbiamo detto - trasmettere le proposte dei programmi in
ritardo comporterebbe la perdita addirittura di un anno nella
programmazione. Comunque questa corsa ad ostacoli all'ultimo
respiro che ci viene imposta direi che ha qualcosa di comico, se
non fosse così mortificante. Fortunatamente, noi, dell'UVP, che è
un movimento serio e che investe sulla formazione dei suoi eletti e
dei suoi simpatizzanti, circa un mese fa abbiamo organizzato una
giornata di approfondimento su diverse tematiche europee e, in
questa sede, abbiamo avuto la fortuna di audire dei tecnici formati
in Regione che ci hanno delucidato e messo a conoscenza di queste
cose. Ancora una volta, come per la rimozione dei vertici del
Casinò o la sfiducia all'operato dell'Esecutivo, questa maggioranza
ha disatteso le determinazioni di quest'Assemblea - come diceva
prima il collega Rosset - non dando seguito alla decisione del
Consiglio di portare le consultazioni (che siano consultazioni
degne di questo nome) sulla programmazione 2014-2020, anche nelle
commissioni consiliari, se non - come dicevo prima - per una fugace
comparsa. Ci è chiaro tutto questo, non è stato voluto dagli
uffici, che sono estremamente attivi e che hanno svolto un lavoro
eccellente. Ma veniamo al dunque, dopo il metodo passiamo ai
contenuti, anzi, ai soldi.
È stato sbandierato ai quattro venti che vi è stato un aumento
ingente delle risorse su tutti i programmi, sperando che nessuno si
accorgesse che dagli 80 milioni di euro destinati al Fondo sociale
europeo della scorsa programmazione, siamo passati invece ai 55
milioni di euro per il settennato che verrà. Non si racconti che
sono ancora in ballo 18 milioni di euro su qualche programma
operativo nazionale che verranno resi disponibili per la Valle
d'Aosta. Non illudiamoci di potere aderire a questi tipi di
ripartizione. Ancora una volta sono stati trascurati i negoziati
con Roma e questo è il risultato! Rimanendo sempre sul programma
dell'occupazione, mi auguro che le risorse destinate a favorire
l'occupazione non verranno nuovamente indirizzate ad interventi
tampone, mentre invece si deve avere l'intenzione di incentivare
assunzioni di giovani qualificati, con titoli di studio spendibili,
invece di incoraggiare l'abbandono scolastico, favorendo assunzioni
solo di coloro che hanno conseguito l'obbligo scolastico. Pensa che
sarà possibile destinare anche le risorse dell'asse istruzione e
formazione a borse di studio per giovani laureati o si deve credere
che ancora sia il tempo di finanziare decine di corsi dal dubbio
risultato formativo e dallo scarso risultato occupazionale.
Per quanto riguarda poi i programmi di competitività, io mi
auguro che vengano considerati attentamente quelli che saranno i
programmi in questo punto e che non si debbano di nuovo
finanziare...non dico dei "carrozzoni", ma delle costose iniziative
che poi possono andare a rimpinguare delle azioni la cui utilità è
piuttosto dubbia. La posta in gioco è altissima, tutti concordiamo
che questi fondi sono indispensabili per progettare il nostro
futuro. Ora, che a scatola chiusa dobbiamo accettare questa linea
programmatica, ci batteremo affinché la sua attuazione generi dei
progetti che possano essere realmente utili allo scopo che si
prefiggono e che non siano solo la solita redistribuzione di fondi
che non riescono a produrre qualcosa di efficace, duraturo e
generatore di lavoro qualificato e di benessere. Considerati gli
assi, le finalità in cui sono stati suddivisi e finanziati, sia
nell'ambito dell'FSE che del FESR, mi pare di poter invitare il
nostro Governo ad individuare il
fil rouge
che unisce tutti
gli interventi, e cioè che se si vogliono aggredire le criticità
evidenziate, che secondo il sottoscritto è solo attraverso il
potenziamento di corsi altamente qualificanti, cioè puntando su
quello che è il capitale umano, riusciremo veramente a portare
fuori la nostra Regione da questo stallo in cui ci ritroviamo.
Usiamo questi fondi soprattutto - come già qualche mio collega ha
detto - sulla formazione, e su una formazione che sia qualificata e
che possa essere duratura nel tempo, perché è il capitale umano che
farà sviluppare la nostra Regione. Grazie.
Presidente
- Grazie collega Fabbri. La parola al
Consigliere Borrello.
Borrello (SA)
- Grazie Presidente.
Alcune considerazioni in merito a due atti molto importanti, due
atti di programmazione per quanto riguarda il settennio 2014-2020,
con tutte le ripercussioni e le ricadute che questo può avere
nell'economia valdostana per i prossimi anni, soprattutto per le
categorie e i nostri concittadini. L'analisi che è stata fatta su
dei documenti decisamente corposi...soprattutto se poi andiamo a
fare anche un'analisi rispetto al documento che andremo ad
approfondire successivamente, il Piano di sviluppo rurale...gli
indirizzi sono decisamente tanti, e l'impegno per poter analizzare
questi documenti è stato veramente elevato. Sono delle misure
strutturali necessarie per cercare di determinare la crescita e
l'aumento dell'occupazione e sono state promosse dall'Unione
europea. I fondi a disposizione, come già sapete, come già citato
all'interno delle relazioni, sono di 64 milioni per quanto riguarda
il Fondo europeo di sviluppo regionale e 55 milioni per quanto
riguarda il Fondo sociale europeo. Ovviamente l'obiettivo è stato
già detto dai presentatori all'interno dell'Esecutivo, è proprio
quello di rafforzare e ridare slancio all'economia delle Regioni
europee. È da qui che parte il ragionamento dell'analisi
programmatica, legata a una definizione di quelli che sono gli
obiettivi tematici, obiettivi tematici che devono essere sviluppati
affinché si possa andare ad affrontare la crisi, che, come abbiamo
già detto più volte, in questo momento è una crisi aggressiva, che
comporta sicuramente delle ripercussioni negative su tutto il
tessuto economico regionale.
Una cosa che è sicuramente positiva all'interno dell'analisi di
contesto di questi documenti, è la fotografia che si fa del
contesto economico regionale, e questo dev'essere preso da spunto
per continuare a migliorare quelle che sono le analisi di azioni da
intraprendere all'interno delle economie da produrre all'interno di
questa Regione. Sono diverse le analisi che sono state fatte, a
partire dal discorso delle imprese e del sistema produttivo, per
poi arrivare a una fotografia di quella che è la coesione sociale
all'interno del nostro territorio, per poi fare una panoramica
rispetto a quello che è il ragionamento legato all'occupazione e al
mercato del lavoro.
Quali sono gli obiettivi principali che ci si pone all'interno
di questi due programmi: da una parte, combattere la crisi del
mercato del lavoro della Valle d'Aosta, rafforzare la coesione
sociale, far fronte a un incremento importante della domanda di
assistenza e cura dovuta all'invecchiamento, alle problematiche
legate alle diverse sensibilità sul territorio, combattere gli
elevati tassi di abbandono scolastico, e valorizzare il capitale
umano di eccellenza presente all'interno della nostra Regione. Sono
degli auspici, questi, che devono essere poi identificati
all'interno di un programma, un programma che all'interno delle due
linee di indirizzo sono presenti negli assi che si intendono
sviluppare.
L'auspicio che noi poniamo in quest'assise, in questo momento, è
che questi due programmi di sviluppo possano avere delle ricadute
positive all'interno del tessuto economico valdostano e abbiano una
concretizzazione dal punto di vista degli impatti positivi; ripeto:
questo può essere visto sicuramente in maniera positiva, affinché
ci sia uno sviluppo della Valle d'Aosta per quanto riguarda queste
tematiche che sono importanti per la nostra Regione. Grazie.
Presidente
- La parola al collega Cognetta.
Cognetta (M5S
) - Sì, grazie Presidente.
Vorremo fare anche noi, come Movimento Cinque Stelle, un paio di
considerazioni rispetto a questi documenti molto importanti; sono
documenti che impegnano i prossimi 7 anni e parliamo di una cifra
di circa 120 milioni di euro spalmati in questo periodo, che non
sono pochi, e quindi sicuramente sono importanti dal punto di vista
economico e di sviluppo, com'è stato detto sia dagli altri colleghi
di opposizione che da quelli di maggioranza.
Io partirei da un assunto generale che ho trovato all'interno di
un libro che ci è stato dato un po' di tempo fa, edito dalla
Chambre Valdôtaine
, il cui titolo è: "La Green Economy in
Valle d'Aosta", dove nella prima parte si fa un
excursus
piuttosto approfondito di qual è la situazione economica e di come
si è arrivati, diciamo così, ad oggi, a queste difficoltà nelle
quali ci troviamo. Un passaggio naturalmente importante riguarda il
modello, diciamo così, economico, e recita in questo modo:
"Non
sono noti modelli virtuosi di sviluppo economico trainati
stabilmente dall'occupazione nel settore pubblico e della spesa
pubblica"
. In questo caso si fa riferimento specificatamente
alla situazione della Valle d'Aosta degli ultimi 10 anni. Noi
abbiamo avuto un'economia esclusivamente trainata dal settore
pubblico; il settore pubblico poi è andato in crisi, e ci troviamo
nella situazione di oggi! Per dare delle cifre che tutti noi,
tecnici o comunque Consiglieri assidui, conosciamo, ma anche per
contestualizzare la situazione nella quale si muovono questi
documenti - sempre dalla mole di documenti molto pesante che ci è
stata data relativamente anche all'analisi di contesto - ho fatto
una tabella riepilogativa rispetto al tasso di disoccupazione,
totale o giovanile, e così via, e si nota che, tra il 2012 e il
2013 in particolare, c'è stato un peggioramento piuttosto elevato
di tutta una serie di parametri: posso citare, ad esempio, i
giovani tra i 15 e i 19 anni, che non sono né studenti, né
impiegati al lavoro, sono passati dal 15 al 19 percento; il tasso
di disoccupazione giovanile è passato dal 25 al 30 percento, e così
via, il reddito pro capite è sceso di circa 1.000 euro
all'anno...tutta quanta una serie di dati che ci fanno capire che
nell'ultimo anno 2012-2013 c'è stato un peggioramento molto, molto
importante dell'economia. Questo è quello che ha portato a creare
questi documenti.
Sul primo documento, cioè quello sul FESR, per intenderci, ho
notato che spendiamo tantissime risorse per modernizzare la
macchina burocratica della Valle d'Aosta, e non so esattamente
quanto questo poi porterà delle ricadute occupazionali o
migliorative del tessuto economico della Valle stessa, perché alla
fine, per accrescere la competitività, spenderemo nei prossimi anni
7 milioni e mezzo di euro, il che vuol dire un milione e qualcosa
l'anno, mentre invece faremo un
data center
regionale,
faremo una rete, diciamo così, di accesso a Internet
particolarmente grande e infrastrutturata, ma che sarà comunque a
pagamento per i valdostani, quindi, insomma, ci servirà fino a un
certo punto, e così via...tutta quanta una serie di altre
iniziative che, di fatto, io non so quanto saranno effettivamente
importanti e decisive per migliorare la nostra situazione. Questo,
quindi, è il primo grosso problema: facciamo tutta una serie di
operazioni e, diciamo così, ci affidiamo a una serie di interventi
economici che dovrebbero sviluppare la Valle, ma in realtà li
bruciamo come Amministrazione regionale. Questo è un primo dubbio
che mi viene e che vorrei appunto sottoporre all'attenzione di chi
ha redatto questi documenti e di chi poi li fa approvare.
Se poi passiamo al Fondo sociale europeo...beh, la situazione è
ancora...diciamo peggiore. Noi abbiamo da diversi anni, diverse
istituzioni che si occupano sul territorio regionale di Fondo
sociale europeo, però il primo problema è quello relativo - lo
abbiamo già affrontato altre volte - alla certezza della spesa, noi
sappiamo che è stato speso, fino adesso, rispetto alla passata
programmazione circa il 36 percento, manca ancora, diciamo così, un
64 percento per arrivare ad aver speso tutto e quindi ad evitare il
disimpegno...poi, se i dati non sono giusti, me li correggerà
l'Assessore, senza problemi. Però una cosa è certa: già nelle
passate programmazioni, sostanzialmente la popolazione attiva
valdostana ha già fatto mediamente due corsi ciascuno (questo è un
dato che arriva sempre dal Comitato di sorveglianza). Che cosa ha
sortito? Beh, di sicuro non ha sortito occupazione, perché abbiamo
detto prima che i dati dell'occupazione sono disastrosi; non ha
sortito imprenditoria particolarmente forte, perché ci rendiamo
conto che, anche questa, è una situazione che non ci fa piacere;
non sappiamo effettivamente qual è stato il miglioramento a livello
regionale, anzi, direi che c'è stato un forte peggioramento. Quindi
pensare di fare un altro piano per i prossimi 7 anni con altri
corsi, che alla fine non porteranno a nulla, io non so quanto
effettivamente sarà utile...a parte passare risorse a chi se ne
occupa per fare corsi, cioè nel senso che bisogna pagare gli
stipendi a quelli che fanno i corsi...vabbè, può essere anche
questa un'utilità...però, insomma, spereremmo che succedesse
qualcosa di più!
Un'altra cosa importante che è accaduta nella passata
legislatura, per esempio sono state quelle iniziative che per noi
non sono state, diciamo così, le migliori che si potevano fare,
quando abbiamo regalato Tablet o portatili...sì, sì, sono cose che
possono essere servite, però, anche lì, che ritorno ne abbiamo
avuto? Non si sa! Perché dovrebbero essere piani di sviluppo,
questi eh, non ce lo dimentichiamo! Per questi motivi e per tutta
una serie di altri motivi, quali ad esempio la frammentazione
enorme, grandissima, di progetti che c'è stata (è stato uno dei
problemi che anche in commissione è stato evidenziato), cioè troppi
progetti piccoli che alla fine hanno creato un ingolfamento del
sistema, oppure il grossissimo problema della rendicontazione, per
il quale, quando c'è stato il discorso di insediamento della prima
Giunta, un anno fa, anche il Presidente Rollandin aveva posto
l'accento, dicendo: "C'è il problema nelle rendicontazioni e
bisogna risolvere anche questo". Quindi, dicevo, tutta questa serie
di problemi, alla fine speriamo che vengano corretti nel prossimo
settennio, perché altrimenti butteremmo via un mare di risorse, non
otterremmo nulla, e questo ci creerà dei grossi problemi.
Infatti, gli ordini del giorno che abbiamo presentato (io mi
concentrerò di più su quello relativo al FSE) cosa chiedono?
Chiedono di venire in commissione e darci delle indicazioni
precise, puntuali, su determinati assi di intervento nei prossimi
due anni, perché questo ci sembra l'elemento più importante, al di
là del fatto che dobbiamo approvare questa roba assolutamente
altrimenti perdiamo i soldi, e su questo voi siete d'accordo, noi
anche, perché l'urgenza c'è, poi magari non la voteremo per quanto
ci riguarda il "favorevolmente" per i motivi che vi ho detto, però
neanche ci metteremo di traverso, perché ci rendiamo conto che sono
soldi che servono alla Valle d'Aosta...ma, ecco, se vengono spesi
bene ci farebbe piacere.
Quindi vorremmo che in commissione, in commissione, dove in
genere siamo rappresentati tutti, no? ci fosse la possibilità di
discutere con i Dirigenti, ci fosse la possibilità di intervenire
efficacemente rispetto a ciò che si vorrà mettere in campo. Se,
invece, saranno le solite cose fatte per gli amici o fatte perché
bisogna sistemare "qualcuno" o "qualcosa", allora tutto questo
piano di 120 e passa milioni, ahimè, non servirà ancora a nulla,
saremo qui a discutere nei prossimi anni dicendo che fate i favori
agli amici, non risolvete i problemi della Valle d'Aosta, e così
via. Perché vedete, alla base di tutto quanto questo, c'è il
discorso che vi avevo fatto all'inizio: noi siamo una società che è
cresciuta esclusivamente sul pubblico e non possiamo più andare
avanti! L'Assessore alle finanze ha detto: "Non possiamo più
aiutare tutti" e in effetti ha ragione, tant'è che a momenti non
possiamo più aiutare nessuno...altro che qualcuno, non riusciamo
più ad aiutare nessuno, e questo ci sta mettendo in ginocchio!
Quest'anno, il 2014, è un anno economicamente ancora peggiore del
2013, che è già stato un'ecatombe rispetto al 2012. Se questi fondi
europei sono quelli che dovrebbero trainare, o perlomeno
incominciare a trainare uno sviluppo futuro della Valle d'Aosta,
vanno spesi molto bene. Ora, noi non pensiamo di avere tutta
l'intelligenza per poterli spendere bene, però neanche potete
pensare di averla solo voi! Quindi, nell'ottica famosa di
"condivisione", nell'ottica famosa di "cercare di risolvere i
problemi per il bene della Valle d'Aosta", vi invitiamo a votare a
favore di questo ordine del giorno, nel quale l'unica cosa che
chiediamo è di condividere le scelte.
Presidente
- La parola al collega Bertschy.
Bertschy (UVP)
- Grazie Presidente. Direi che tante cose
sono state dette su questi due programmi, quindi è inutile
ripetersi anche per l'efficacia dei lavori.
Una sottolineatura ancora sul metodo adottato, come Capogruppo
dell'Union Valdôtaine Progressiste, la voglio fare qui, in aula,
come l'ho fatta in commissione. Evidentemente ognuno di noi pone al
centro della propria azione politica i temi per i quali nutre
maggior interesse, quando si parla di una pianificazione e di una
programmazione lunga 7 anni, non si può non trovare degli interessi
in ogni componente dei propri gruppi. Come Capogruppo voglio
sottolineare e far rimarcare il fatto che il gruppo non è stato
messo in condizione di poter lavorare efficacemente, e soprattutto
di rispondere alla cittadinanza e alle persone che vogliono, qui,
un lavoro serio e approfondito. Bene ha fatto il collega Fabbri a
sottolinearlo, ma lo voglio rimarcare ancora, lo voglio rimarcare
perché ci sono altri programmi. Pochi giorni fa, attraverso un
comunicato stampa fatto dalla Presidenza, è stato sottolineato come
la Commissione europea ha inserito la Valle d'Aosta nell'elenco dei
territori ammissibili al finanziamento del programma "Mediterraneo"
2014-2020; ecco, speriamo che ci sia interesse per coinvolgerci
anche un po' su queste azioni e che possiamo, anche su altre cose,
dire la nostra. Il lavoro che abbiamo fatto in questi giorni è
stato semplicemente un lavoro di verifica, è un lavoro che ci ha
permesso quanto meno di conoscere i dati, soprattutto di andare ad
approfondire le cose sulle quali, generalmente, si generalizza.
Il dato politico più importante e il dato di riferimento più
importante, è che si sono coinvolti, nel senso del metodo, tanti
partner: si fa accenno a tutta una serie di azioni di dialogo, il
Consiglio regionale ha avuto la possibilità, attraverso i suoi
Consiglieri, di lavorare da 20 giorni su questo piano; è da un anno
che se ne parla, tutti ne hanno parlato, tutte le associazioni di
categoria, i sindacati, tutti quanti i Consiglieri regionali che
oggi lo approvano ne parlano da 20 giorni.
Detto ciò, il dato di partenza è che questa programmazione
allunga la vita della strategia dal 2007 al 2020 ed è un momento di
passaggio tra i due programmi politici; un momento di passaggio
che, com'è stato detto, non può non cogliere le criticità che la
Valle d'Aosta vive, che sicuramente i programmi europei potevano
mitigare, ma non sono riusciti a mitigare: i tassi di
disoccupazione, tutta una serie di dati negativi sono stati
evidenziati. Noi riteniamo che attraverso i fondi europei si poteva
fare comunque un lavoro migliore e più efficace per mitigare questa
crisi, che evidentemente ci vede coinvolti come tutti gli
altri.
Due sono gli aspetti che ci interessano in maniera particolare e
in questo intervento li voglio sottolineare. Il primo è il fatto
che i programmi europei, un po' come i programmi che in politica
tutti noi cerchiamo di valorizzare e sviluppare, puntano, tendono a
creare il benessere delle persone attraverso l'occupazione,
attraverso il lavoro, attraverso la qualità della vita. E uno dei
punti importanti che l'Europa si prefigge nel prossimo periodo è
quello di ridurre l'inquinamento, di produrre un'attenzione, una
valorizzazione maggiore delle energie alternative e di creare un
benessere della qualità della vita cercando di riportare nei
territori le persone ad abitare, evitando la concentrazione di
grandi numeri di cittadini in pochi posti e disperdendo, invece, la
possibilità di occupare i nostri territori. Rispetto a questo, da
un lato, bisogna evidentemente investire nel lavoro,
nell'accessibilità delle nostre valli e, dall'altro ancora,
investire sull'accessibilità della Valle d'Aosta in generale.
Nell'analisi di contesto, mi pare, quando si parla di
accessibilità, fa sorridere che si dica che la Valle d'Aosta soffre
- lo sappiamo tutti - di un problema di accessibilità, e come si
risolve questo problema di accessibilità nell'analisi di contesto?
Dicendo che le nostre strade sono comunque ben sviluppate, quindi
si può arrivare in Valle d'Aosta attraverso il trasporto su
gomma...se avessero aggiunto che l'autostrada era cara era perfetta
come informazione, ma quella nota non è stata data. Allora, se
sull'accessibilità dobbiamo lavorare, e se si capisce che
attraverso i 7 milioni di euro che sono sull'obiettivo 4 non si
possono risolvere i problemi della Valle d'Aosta, comunque una
programmazione, un'indicazione politica più chiara al riguardo del
grande problema che viviamo, che è quello della ferrovia, ma anche
dei costi esagerati che ha l'autostrada, sarebbe stata utile
(speriamo poi di ritrovarlo nel prosieguo delle discussione),
mentre ci si concentra molto, ed è corretto, su Aosta, sulla
Plaine
, per cercare di trovare soluzioni al trasporto;
trasporto che, attraverso i dati che ci sono stati forniti, dice
due cose chiare: che, da un lato, abbiamo mezzi pubblici molto
efficienti ma poco frequentati e, dall'altro, abbiamo un utilizzo
della macchina privata molto frequente, però, purtroppo anche qui,
con un'ottimizzazione rispetto all'utilizzo che non esiste.
Allora la domanda è come sempre: sono i mezzi pubblici che non
rispondono alle esigenze della gente o è la gente che non ha
cultura sufficiente per utilizzare i mezzi pubblici? In un dato che
ci interessa, che è quello che ci dovrà vedere interessati nei
prossimi 7 anni, perché la riduzione di scarichi di macchine e gas
da combustione produrrebbero una riduzione della concentrazione
d'ozono è uno degli obiettivi che ci dobbiamo dare, visto il
pericolo che ha anche per la vita delle persone, forse un
approfondimento maggiore sul nostro sistema di trasporto andrà
fatto anche tenendo conto dei programmi europei.
Certo, i programmi europei non sono l'unica risorsa, e per
fortuna, perché vengono sempre enunciati nel loro complesso;
parliamo comunque, nei 7 anni, per quanto riguarda il Fondo
sociale, di 55 milioni di euro: 27 milioni messi a carico del Fondo
sociale europeo, 19 milioni a carico del Fondo nazionale statale e
8 milioni e qualche cosa della nostra Regione. Per quanto riguarda
il FESR, si tratta di 64 milioni: 32 milioni del Fondo nazionale,
22 del Fondo regionale e il Fondo di rotazione statale di 9 milioni
e 600 mila. Quindi sono risorse importanti che anche la Regione
investe, che vanno spalmate nei 7 anni e messe come alcune sono già
state indicate nei nostri bilanci, ricordando però che nei nostri
bilanci, Presidente, visto che mi guardava con attenzione...nel
2014 abbiamo messo 220 mila euro per il FESR; nel 2015, 738 mila e,
nel 2016, 840 mila. Quindi nel prossimo triennio non abbiamo
impegnato ancora le risorse importanti, le risorse importanti
dovranno...
(interruzione del Presidente della Regione, fuori
microfono)
...sicuramente, però è da ricordare per chi dovrà sviluppare la
programmazione...dei 7 milioni 800 mila che dobbiamo indicare ne
abbiamo messi, per adesso, un milioncino nei prossimi 3 anni, un
milione...ebbè...per dire che la programmazione è lunga e che
dovremmo tenere in conto di avere le risorse per sostenerla nel
prossimo periodo, e se dobbiamo sviluppare dei programmi che diano
risposte immediate nel 2014, nel 2015 e nel 2016, non ci abbiamo
messo tanti soldi...era quella l'annotazione politica,
Presidente!
(nuova interruzione del Presidente della Regione, fuori
microfono)
...certamente, e quindi dovremo metterne di più nel 2015. Nel
2015 abbiamo messo 700 mila euro...
Quindi, per chiudere la discussione, le chiediamo Presidente di
coinvolgere maggiormente le commissioni reciproche, e di fare in
modo che questo programma e questi obiettivi rientrino anche nella
programmazione e nel bilancio che, come Regione, ci stiamo dando
per inseguire gli obiettivi che ci interessano. Il dato che più ci
deve preoccupare è che i giovani sono passati da una disoccupazione
che era modesta a una disoccupazione che è importantissima. E a
questi giovani noi tutti ci rivolgiamo, tutti diamo delle
attenzioni, tutti vogliamo vederli fare dei percorsi di studio,
sono circa 3 mila giovani che stanno facendo il loro percorso fuori
Valle, 1.300...un migliaio, qui, in Valle d'Aosta, che stanno
cercando di ottenere una laurea. Allora cerchiamo di fare in modo
che tutti questi sforzi, questi sacrifici che anche le famiglie
fanno, trovino risposta nei programmi politici e negli obiettivi
che ci diamo per far sì che i grandi investimenti, i grandi
sacrifici che loro fanno trovino una risposta a partire dal proprio
territorio di appartenenza. Grazie.
Presidente
- Grazie collega. Altri? Siamo sempre in
discussione generale. La parola al collega Farcoz.
Farcoz (UV)
- Merci Président.
Je n'entrerai pas dans le mérite de l'importance évidemment de
ces plans stratégiques, parce que je crois que bien a été déjà dit.
J'entrerai simplement dans le mérite d'un certain point que j'ai
entendu dans la discussion de ce matin, c'est-à-dire: pourquoi on a
fait certains choix, pourquoi on a choisi certains objectifs
thématiques, plutôt que d'autres. Il est évident que toute cette
analyse part d'un document, c'est-à-dire l'analyse du contexte,
l'analisi del contesto
. Donc, comme on disait hier et même
avant, l'école doit partir d'une photo de l'actuelle situation,
c'est-à-dire le rapport SREV, et il est évident que tous ces plans
d'action doivent partir évidemment de ce qui est une analyse du
contexte, qui - nous l'avons dit aussi en commission - change très
rapidement dans une période où la crise est en train de mettre en
difficulté tout le système.
Volevo entrare solamente nel merito di due o tre punti che
ritengo strategici per quella che potrebbe essere una
programmazione futura di 7 anni. Il primo è la questione
"innovazione e ricerca": ecco, credo che impartire ai giovani la
possibilità di aprire uno
start up
attraverso
un'imprenditoria giovanile sia fondamentale al giorno d'oggi,
soprattutto perché nel settore ICT, con bassi costi d'investimento,
si possono comunque avere delle enormi soddisfazioni in quello che
può essere il mercato del lavoro, e credo che da questo punto di
vista dovremo puntare com'è stato fatto.
L'altra parte - come correttamente ha sottolineato il collega
Cognetta - è la questione della
green economy
. Le Onde di
Kondratiev dicono che il prossimo settore trainante che
ripercorrerà un po' quella che sarà la crescita dell'economia
mondiale sarà appunto la
green economy
, di conseguenza tutto
quello che è il settore dell'efficienza energetica e,
parallelamente, quella che è la sostenibilità ambientale. Ecco,
credo che da questo punto di vista, soprattutto come Valle d'Aosta,
dove dovremo dare una tutela ambientale sempre maggiore, credo sia
un altro settore strategico...parallelamente, proprio per anche
revitalizzare quell'edilizia che al momento sta investendo non poco
su quello che potrebbe essere la sostenibilità degli edifici.
E, ultimo punto, riprendendo anche quello che è stato detto ieri
simpaticamente - ma credo che dobbiamo essere un po' più seri su
questo punto - è il fatto che noi abbiamo deliberato il 16 maggio
quelle linee di indirizzo guida prima ancora di presentare
praticamente il rapporto SREV che è avvenuto poche settimane fa.
Purtroppo è evidente che la situazione nel mondo scolastico
valdostano non è cambiata, è per quello che ci volevano delle linee
guida precise, che in qualche modo adottassero tutta una serie di
istruzioni per l'uso a quello che è il mondo scolastico. Non si
vuole puntare il dito contro nessuno, il sistema scolastico
dev'essere ampiamente valorizzato in tutte le sue professioni, a
partire dai dirigenti, professori e, ovviamente, gli studenti e
tutto il comparto, ed è per questo che abbiamo cercato di avanzare
tutta una serie di proposte che poi sono state recepite nel FESR.
Ecco, credo che la scuola sia un settore altamente strategico su
questo punto ed è proprio per questo che dovremo in qualche modo
cercare di abbassare quelle che sono le criticità (non lo possiamo
negare); al tempo stesso - come diceva anche correttamente ieri il
collega Donzel - dobbiamo tener conto delle eccellenze che ci sono,
e non possiamo neanche metterle in secondo piano.
Da una parte, quindi, cerchiamo di risolvere le criticità
attuali e, dall'altra parte, cerchiamo di valorizzare le eccellenze
anche dando loro la possibilità di andare ad investire in quelle
che potrebbero essere delle
start up,
o comunque creare una
nuova imprenditorialità, visto che anche dal rapporto Bankitalia si
evidenzia l'importanza strutturale della Regione nell'intervento
economico regionale, ma, allo stesso tempo, si evidenzia anche
questa diminuzione delle risorse che, in qualche modo, fanno venire
meno l'intervento regionale. Ecco, io non vorrei dilungarmi di più,
semplicemente ribadisco la strategia che c'è in questi piani
d'azione e vi ringrazio. Merci.
Si dà atto che dalle ore 12,14 assume la presidenza il
Vicepresidente Rosset.
Rosset (Presidente)
- Siamo sempre in discussione
generale. Ci sono colleghi che intendono prendere la parola? Non ci
sono richieste? Se non ci sono richieste, chiudiamo la
discussione...ha chiesto la parola il Consigliere Donzel, ne ha
facoltà.
Donzel (PD-SIN.VDA) -
Grazie Presidente.
In maniera molto sintetica, al di là invece della corposità che
hanno questi documenti, per rilevare che queste procedure che noi
mettiamo in atto...diciamo che hanno un grosso percorso di
elaborazione, ma poi la partita vera si gioca nella loro
applicazione pratica. Per curiosità, mi piace sempre provare a fare
dei raffronti; sono andato a vedermi la situazione qual era quella
descritta nel 2007 e, se devo essere sincero, nel 2007 molte delle
criticità che oggi viviamo in modo drammatico già erano state
evidenziate, non è che nel 2007 non si era visto che c'erano dei
problemi enormi di sviluppo in Valle d'Aosta.
Prima di fare un ragionamento regionale, vorrei dire che questi
piani, questi progetti discendono da analisi europee e nazionali,
ma se dovessimo dare una valutazione...beh, l'Europa non ci ha
visto molto lungo! Ha lanciato dei piani, degli obiettivi
strategici, c'era mancato poco che un Paese come la Grecia venisse
completamente sconvolto, e così, in difficoltà, sono altri Paesi
europei...per dire che queste politiche di sviluppo e finanziamenti
poi devono essere collegate a strategie macroeuropee, che sono, per
esempio, quelle che hanno riguardato la politica di rigore, e cioè:
da una parte ti do soldi per fare investimento e dall'altra però ti
dico non ti faccio spendere. Allora, è stata un'Europa un po'
schizofrenica in cui, chiaramente, i territori hanno avuto delle
oggettive difficoltà ad operare. Faccio questa premessa perché non
vorrei che fosse una visione unicamente centrata sulla Valle
d'Aosta, quando invece queste politiche, queste strategie
discendono da scelte fatte tutte altrove; i grandi obiettivi
vengono scelti altrove e poi ti dicono che devi tradurli nel tuo
territorio.
Allora, l'analisi di contesto che venne fatta nel 2007, era
un'analisi che già ci diceva che c'erano delle cose che non
andavano bene. Andatevi a vedere nel 2007: qui c'è ancora qualche
Consigliere regionale che votò il Piano del 2007 e votò delle cose
abbastanza evidenti. Adesso, recentemente, si parla molto di
scuola...beh nel 2007 si diceva:
"nonostante si osservi un
progressivo innalzamento dei livelli di scolarità, abbiamo visto
che la Valle d'Aosta presenta ancora differenziali di un certo
rilievo se confrontati con altre realtà"
. E si precisava che
c'era un problema di eccessiva licealizzazione della scuola
valdostana, il problema dell'educazione degli adulti...se io vado a
vedere, per esempio, che cosa è stato fatto in questi 7 anni
sull'educazione degli adulti, io dico: ma se avevano scritto queste
cose nel 2007, in questi 7 anni come mai sull'educazione per
esempio degli adulti non si è dato corso a tutta una serie di
politiche? ...tant'è che, recentemente, l'Assessore ha detto:
"sulla base di un'iniziativa nazionale dobbiamo rivedere il
programma complessivo e riorganizzeremo l'educazione degli adulti,
naturalmente calando le scelte nazionali nel modo più opportuno a
livello regionale"...quindi, come a dire: 7 anni per ritrovarsi
leggermente peggio di 7 anni fa! Allora, ci sono degli argomenti
che chiaramente non sono così facilmente affrontabili, laddove per
esempio il confronto si fa in termini economici. È chiaro che se
devo parlare di industria dovrò tener conto - magari lo farò
successivamente - dello scenario internazionale, per cui io posso
anche fare tutta una serie di investimenti, ma se poi il mercato
viene sconvolto...ma sulla scuola non c'è stato lo sconvolgimento
del mercato, bisognava fare delle azioni mirate! Licealizzazione:
quindi faccio la riforma dell'IPR...7 anni per fare la riforma
dell'IPR sono un numero di anni sufficienti? Vediamo se adesso ne
abbiamo altri 7, cosa combiniamo nei 14 anni! È qui che dico:
allora le risorse sono mirate, vado a colpire lì, vado a mettere
lì, in quel settore? Cioè quando parlo genericamente, come ieri,
della formazione dei docenti, della nuova didattica, vado a fare
formazione mirata negli IPR perché ci sia didattica di laboratorio?
Allora sì, utilizzo le risorse con progetti mirati.
Come hanno già detto bene i colleghi che mi hanno preceduto, noi
non siamo stati coinvolti, non abbiamo potuto dire la nostra;
avrete sentito in un anno fior di esperti, elaborato fior di teorie
e ve la siete fatta per conto vostro, e oggi venite qui a
presentarci questa mole di lavoro...vedremo nell'applicazione
concreta se questi presupposti ci sono. Di agricoltura non parlo,
perché ci sarà nel dibattito separato il modo di parlare a sé.
Vorrei però mettere in luce come, per esempio già nel 2007, si
era vista la criticità del sistema Valle d'Aosta nel settore
industriale. Qui il collega Assessore aveva detto che il settore
industriale...ovviamente sarà sfuggita questa cosa all'Assessore
Marquis, ma dice: "noi, in Valle d'Aosta, come industria siamo a
posto, siamo allineati ai dati europei: 20 percento"...scusi,
Marquis, se ci mettiamo a lavorare in questo modo...questa è una
cosa che ha dichiarato ieri, ha detto che la Valle d'Aosta ha il 20
percento di produzione industriale, per la percentuale sul PIL
siamo allineati ai dati europei che dicono che la media europea è
del 15 e dobbiamo arrivare al 20. Se ragioniamo così siamo fuori
pista, siamo fuori pista perché intanto si tiene conto e si mette
dentro anche il settore delle costruzioni, che qui ha un'incidenza
non indifferente. E già nel 2007, già prima del 2007 si diceva:
"state attenti che il settore delle costruzioni è al capolinea, è
al capolinea". Lo si diceva 10 anni fa, 10 anni fa, e oggi, di
fronte a un documento in cui voi scrivete: tutela dei suoli,
ambiente, paesaggio, non è che possiamo dare via libera
all'edificazione selvaggia! Allora è un settore che,
inevitabilmente, non potrà rifiorire se non attraverso il recupero
di tutta quella che è la parte storica, la parte dei centri
storici, cioè un patrimonio immenso che abbiamo e che lasciamo
degradare. E qui verrà fuori l'aspetto che, in parte, è di gestione
europea, complicata (le normative, eccetera), ma in parte è quella
che ci complichiamo noi! Perché tutte le norme che ci siamo
inventati di rispetto alla possibilità di intervenire sulla
preservazione dei centri storici, eccetera...ebbè, quelle ce le
siamo create noi, perché alle volte impediamo degli interventi
significativi sulla base di interventi di salvaguardia, e allora
lasciamo crollare le case piuttosto che modificare una porta, una
finestra, così la casa crolla definitivamente, rimane rasa al
suolo, e allora, a quel punto, si potrà decidere di salvarne le
fondamenta e riedificarla.
Non è sempre l'Europa che è cattiva, lo Stato cattivo, la
normativa...ci siamo anche noi che ci siamo complicati la vita, e
questo è uno degli elementi più forti, che tra l'altro è stato
denunciato dall'autorità esterna, che fa appunto la valutazione che
noi abbiamo un sistema che deve essere assolutamente semplificato;
ce lo chiede il CPEL, ce lo chiedono i Comuni: arrivare ad una
semplificazione...cosa che siamo noi che abbiamo creato, perché?
Perché il rischio è che noi di queste risorse, com'erano
interpretate allora, nel lontano 2007...erano risorse che noi
vedevamo come aggiuntive alle enormi risorse regionali.
Oggi, la novità che presentiamo, che spieghiamo ai valdostani, è
che non sono più aggiuntive, ma in alcuni casi sono esclusive, sono
tutto ciò che ci rimane del gruzzolo. Allora tutti dicono: adesso
bisogna usarle bene...come adesso? Perché allora non dovevano
essere usate bene? Le risorse sono sempre da usare al massimo della
loro funzionalità, in chiave di sviluppo. Se andiamo a guardare il
percorso dei 7 anni, dove già era segnalata la criticità del
settore industriale...ebbè, io ribadisco quello che dicevo ieri in
sede di dibattito su Vallée d'Aoste Structure: io, queste
intuizioni, queste risorse messe lì per far ripartire lo sviluppo
industriale valdostano, non le ho viste, e vedo, al di là dei bei
documenti di analisi di contesto, ancora una certa refrattarietà a
capire - salvo la nostra area politica, salvo il PD-Sinistra VdA -
l'importanza di questo settore, che rimane lì, a livello di
enunciazione, ma non è un granché amato. Se ne parla tanto per i
Consigli di amministrazione, per i posti, ma non c'è la percezione
di quello che significa in termini di ricadute occupazionali,
perché in tutti i documenti si vedono tutte altre priorità rispetto
a questa priorità che, ribadisco, è quella che più ha inciso sul
declino occupazionale degli ultimi anni della Valle d'Aosta, perché
sostanzialmente nel pubblico i posti sono rimasti quelli che sono e
nelle grandi società - faccio un esempio, CVA - addirittura si è
assunto, no?
È il settore industriale che è tracollato, casse integrazioni,
disoccupazione, mobilità, e quindi era lì che bisognava avere delle
intuizioni di prospettiva. Io non credo di vedere questa cosa qui,
salvo quei generici "dobbiamo investire in ricerca" per poi leggere
nei documenti che veramente la ricerca non si può fare in Valle
d'Aosta, perché è un territorio di montagna, isolato...ma guardate
che non è più vero questo concetto, ve lo dico con sincerità! Se
voi scrivete nei documenti: l'Europa dice "devi fare ricerca" e poi
voi scrivete che la Valle d'Aosta è un territorio piccolo e che la
ricerca si fa meglio a Milano e Torino...allora, scusate, non
funziona, c'è qualcosa che non va! Abbiamo creato il polo della
meccatronica a Verrès proprio nell'idea di smontare il luogo comune
che un certo tipo di ricerca possa essere fatta solo nei grandi
centri urbani, sennò perché investiamo dei soldi in quella roba lì
se già noi non ci crediamo?
La prima cosa, quando si fa un piano strategico, è che chi lo fa
ci deve credere! Ci crediamo nelle cose che sono scritte? Al di là
dell'analisi drammatica di contesto che finalmente viene fuori,
quella che è stata mascherata completamente fino alle
elezioni...adesso è un documento, tutti possono leggerlo:
disoccupazione alle stelle, disoccupazione giovanile che
straborda...eh, ma noi queste cose non è che abbiamo aspettato il
dopo-elezioni per dirle, le denunciamo da anni che non si
interveniva in modo opportuno. Per esempio, la formazione
professionale, quante volte abbiamo detto che deve essere
integrata, sì, col mercato del lavoro, ma anche integrata con
l'istruzione professionale regionale. Non deve essere un luogo a
sé, dove io sfrutto le risorse che mi arrivano dall'Europa per
continuare a formare estetiste e quant'altro nella logica che
quella roba lì sono soldi europei che mi arrivano! Non è possibile
coordinarsi meglio? E, domanda: com'è possibile che esistano, non
costruite in modo organico ed efficiente, una scuola di formazione
professionale alberghiera collegata a quella di istruzione
professionale alberghiera, senza che le due cose siano
perfettamente integrate e funzionali, ma vivano come due corpi a
sé, distinti, per cui non si capisce perché un alunno deve fare 3
anni da una parte per avere la qualifica e dall'altra in 2?
Dopodiché uno che già non ha tanta voglia di studiare, dice: "se
devo fare 3 anni da una parte, vado direttamente dall'altra e ne
faccio 2", e se faccio 3 anni da una parte e non ho il titolo e non
vengo promosso...questa è una curiosità, Assessore, che la invito,
visto che spenderemo una miriade di soldi per inventarci delle
cose...se faccio 3 anni di IPRA e al terzo anno non sono promosso,
non ho diritto di fare l'esame finale che mi dà la qualifica, ma se
faccio 2 anni di formazione alberghiera ho la qualifica! Voi capite
che se uno dice: "boh, non è che sono appassionato dei libri,
prendo la scorciatoia"...allora, se vogliamo parlare seriamente,
credo che ci siano competenze diffuse in questo territorio,
lavoriamo insieme, cerchiamo di utilizzare al meglio questi soldi,
sennò veniamo qui a raccontarci che al primo posto mettiamo la
scuola - esattamente come l'avevamo messa nel 2007 - e dopo
arrivano i dati SREV, disastrosi, disastro, tutta colpa degli
insegnanti che danno brutti voti...Assessore, vada a leggersi cosa
c'era scritto nel piano di sviluppo del 2007, e poi ci ritroviamo,
adesso, a dire che bisogna approvare questo piano!
Dite delle cose oggettivamente vere, ma per noi, il nostro
consenso a questa progettualità sta se c'è davvero la convinzione
di percorrere quelle strade, e la riprova dei fatti è che negli
anni passati questa cosa non è avvenuta, non è avvenuta, non c'è
una profonda autocritica. Nelle interpellanze precedenti che hanno
anticipato alcuni temi su questo argomento, il fatto che sia stato
messo in luce che dopo l'esperienza dei 7 anni non si siano create
strutture interne all'Amministrazione regionale, nonostante ci
siano risorse interne "liberate" dal venir meno dei fondi
regionali, e non ci sia un chiaro progetto in questa direzione di
autogestirsi in questo difficile percorso dei fondi europei per
andare anche a supporto degli Enti locali che hanno già lanciato il
grido di allarme "guardate che da soli non ce la faremo"...eh,
allora questa cosa è quella che ci lascia perplessi e non potrà
consentirci di dare un voto favorevole a questo programma, perché
un conto sono le risorse, un conto sono anche, se volete, le
corrette analisi di contesto dove ci raccontiamo quelle cose che
abbiamo cercato di mistificare e nascondere.
Come si fa a dire "la Valle d'Aosta ha tenuto" e continuare a
ripetere "la Valle d'Aosta ha tenuto", quando il dato occupazionale
dimostra che il
trend
della Valle d'Aosta in termini di
disoccupazione, sia assoluta, sia giovanile, è il peggiore
d'Italia? Il trend, non la cifra assoluta...è chiaro che se vado a
confrontarmi con la Sicilia, che partiva già con delle
disoccupazioni stellari...però hanno fatto come
trend
meglio
loro di noi, cioè sono peggiorati ma meno peggio di come siamo
andati noi. Noi abbiamo raddoppiato le cifre, raddoppiato, quindi
vuol dire che qualcosa non ha funzionato, qualcosa va corretto, e
che il sistema imperniato sulle attività che generava
l'Amministrazione regionale dev'essere rivisto. E non è soltanto
quel luogo comune che creò...forse allora era Assessore...siete
sempre gli stessi, ma vi cambiate le poltrone, però forse in quel
periodo era...nella tombola dell'Assessore al bilancio, che è
quello che gira abbastanza - si vede che siete molto competenti in
bilancio - doveva essere capitato l'Assessore La Torre, che era
uscito fuori con la dichiarazione: "Basta con questi contributi a
pioggia, basta con i contributi"...io dico: ma abbiamo sperperato
il denaro pubblico?
Allora, a me sembra da quello che dicono...non noi, PD-Sinistra
VdA, ma da quello che dicono i valutatori esterni, che c'è troppa
parcellizzazione, che ci sono troppi piccoli interventi, allora
questa che cos'è se non la contribuzione a pioggia? Questa che
cos'è se non è una mancanza di visione strategica, per cui dire
"non sapendo dove devo andare, do un po' di qua, tengo in piedi
questa cosa, quell'altro lì non devo proprio lasciarlo lì"...questa
è la strategia che ancora poi alla fine c'è, quindi analisi di
contesto drammatica, ma poi, al di là degli slogan "basta
contributi a pioggia", si continua così. Poi l'altro slogan "basta
contributi a fondo perso"! E certo che quando non li hai più...gli
stessi imprenditori sono venuti e hanno detto: "Ah no, io non li
voglio i contributi a fondo perso, non ne voglio neanche uno, a me
basta che mi diate finanziamenti a tasso agevolato"...ma è ovvio
che se ho la mano vuota, non te li posso dare, e quindi vieni a
dirmi che non li vuoi, e vuoi il finanziamento a tasso agevolato!
Però torno a dire: attenzione che non è così per tutte le
categorie! Forse sono andato controcorrente un anno fa, ci andrò
ancora questa volta, a dire: state attenti a demonizzare
esclusivamente il cosiddetto "contributo a fondo perso", perché non
è così per tutte le categorie e non è così per tutte le tipologie
di intervento, bisogna avere una strategia, un progetto, e andare a
guardare.
Il problema drammatico che evidenziano questi dati - credo il
più drammatico di tutti - è quello dell'invecchiamento della
popolazione, e quindi "questi pochi giovani" che abbiamo, ai quali
non riusciamo a dar un lavoro, li stresseremo non poco negli anni a
venire, perché noi abbiamo una popolazione che è drammaticamente
invecchiata, questo è un grosso problema per l'analisi di contesto
della Valle d'Aosta. Questo dovrebbe farci riflettere anche in
termini di altri approcci al tema dell'immigrazione in Valle
d'Aosta, perché è vero che c'è una disoccupazione altissima dei
giovani in Valle d'Aosta, però è anche vero che questa
disoccupazione non abbiamo la capacità di ricollocarla secondo
specifiche capacità, qualità, attitudini al lavoro...c'è un grosso
problema da questo punto di vista.
Allora, come risponderemo ai bisogni di una società che è molto
invecchiata, avendo meno giovani? In alcuni settori questa cosa
emergerà più chiaramente, nel settore dell'agricoltura è
drammatica, perché chi è il responsabile dell'azienda è una persona
molto in là con l'età, e quindi, spesso, il venir meno della sua
capacità lavorativa si tramuta in una fine di un'azienda. E quindi
lì sicuramente bisognerà andare a guardare con occhi forse diversi
con quelli con cui abbiamo guardato finora queste cose, perché
sennò i risultati sarebbero profondamente diversi.
Quindi il fatto che vi si richiami anche in sede applicativa a
fare una riflessione congiunta su come gestire questi fondi è,
secondo me, assolutamente necessario, sperando naturalmente che,
parallelamente a come cerchiamo di usarli noi, cambino anche
macrostrategie europee e nazionali che sono quelle che sicuramente
non hanno favorito il nostro sistema.
Presidente -
Grazie. Ha chiesto la parola il Consigliere
Chatrian; ne ha facoltà.
Chatrian (ALPE) -
Sì, grazie Presidente.
Per portare un contributo alla collega Certan, che ha
evidenziato tutta una serie di criticità e di proposte su questi
due documenti importanti. Sono andato a rileggermi il dibattito
fatto nel 2007, prima di programmare il settennio 2007-2014, certe
criticità sono simili, ma affrontiamo il prossimo settennio con
degli indicatori completamente diversi, a livello di modello Valle
d'Aosta, tant'è vero che i due programmi in discussione vanno nella
direzione di come mettere in campo delle azioni per invertire la
rotta sul discorso soprattutto occupazionale. Nel 2006-2007 la
Valle d'Aosta aveva delle percentuali che tendevano, possiamo dire
così, allo zero...se non allo zero, a delle percentuali molto più
basse.
I nuovi programmi, quindi, dovrebbero creare nel prossimo futuro
delle condizioni tramite priorità, assi e investimenti per cercare
di dare, con questo strumento, se non delle risposte, quanto meno
creare delle condizioni per poter invertire, come vi dicevo, la
rotta per quanto riguarda soprattutto il discorso
occupazionale.
Sono rimasto molto impressionato, invece, dall'enormità di
risorse che sono state assorbite nelle passata programmazione,
direttamente dalle Strutture regionali e direttamente dalle società
partecipate, fondazioni e altri Enti, cifre veramente impattanti
che hanno praticamente assorbito decine e decine di milioni di euro
della vecchia programmazione. La Società Autoporto ha assorbito un
milione e 500 mila euro, l'Ente Parco un milione e la Finbard 12
milioni di euro, la
Fondation Grand Paradis
850, la
Fondazione Filliétroz 100 mila, la Fondazione Montagna Sicura 193
mila, il Politecnico 200 mila, Vallée d'Aoste Structure 13 milioni
e 500 mila euro, la Chambre 538 mila euro e, per quanto riguarda
anche le Strutture dipendenti direttamente dall'Amministrazione
regionale, Aree protette 3 milioni e 6, Direzione restauro e
valorizzazione 6 milioni, le Opere edili 200 mila euro, Restauro e
valorizzazione 4 milioni di euro, Ricerca e innovazione 600 mila
euro, Sistemi tecnologici e Segretario generale 7 milioni di euro,
Sviluppo economico un milione e 100...e poi potremmo andare avanti.
Tutto questo per dire: ma come facciamo oggi a sapere, dato che la
situazione è completamente mutata rispetto al settennio passato, se
i progetti finanziati con i fondi strutturali hanno portato
beneficio a tutta la collettività e non solo a qualcuno? Questo era
uno dei quesiti che noi ci siamo posti nell'affrontare proprio i
due documenti messi in discussione. E sempre quel documento che, a
mio avviso, fa la sintesi della passata programmazione e proietta
le criticità per la prossima programmazione, cioè la voce.info, fa
sintesi ad esempio sull'inclusione sociale; penso che questi dati
debbano farci riflettere che non è sufficiente allocare delle
risorse su degli assi, su delle priorità, se poi non ci sono
benefici per la collettività e non ci sono risposte comunque per
una criticità. Faccio solo tre esempi importanti, a nostro
avviso.
Per quanto riguarda la spesa per l'inclusione sociale del FSE
(partecipanti e occupati), nella passata programmazione, in Italia,
ci sono stati 20.966 partecipanti, di cui 1.600 hanno completato
l'attività, e gli occupati, dopo tutta la formazione e il
completamento, sono 233...su 20.996. In Francia, su 250 mila
partecipanti, 57 mila hanno completato l'attività, ma 49 mila hanno
terminato il completamento del tutto e vi è stato il 19 percento
degli occupati, dopo il completamento, che ha partecipato...questo
per dire che le percentuali sono completamente diverse. In Germania
207 mila sono i partecipanti, di cui hanno completato l'attività 89
mila e gli occupati, dopo il completamento, sono 31 mila. Capite
che la sfida della prossima programmazione sia proprio qui: nel non
spendere in progetti inutili, nel non spendere risorse pubbliche in
progetti inutili che vanno solo eventualmente ad ingrassare o ad
oliare determinate sacche che non danno risultati. Questi sono dati
ufficiali: in Italia, su 20 mila partecipanti 233 hanno trovato
occupazione; in Francia, su 250 mila partecipanti 50 mila, cioè il
20 percento ha trovato occupazione. Penso che in Valle d'Aosta, non
avendo però questi dati - questa mattina ci siamo confrontati su
questo - non basta sovvenzionare e finanziare dei progetti pilota,
ma i progetti pilota devono poi essere veicolo per poter occupare o
accrescere quella che è la nostra competitività.
Termino quindi dicendo che non immaginavamo e non immaginavo che
comunque decine e decine di milioni di euro fossero state
utilizzate nella passata programmazione per finanziare direttamente
delle operazioni, soprattutto nelle società partecipate
direttamente e indirettamente ed Enti, non immaginavo che
tantissimi finanziamenti fossero stati comunque utilizzati
all'interno dell'Amministrazione regionale, e dicendo che nella
prossima programmazione, per quanto riguarda il discorso
occupazionale, non possiamo sbagliare, e quindi non possiamo
finanziare progetti inutili che vadano solo a ingrassare
eventualmente Enti che formano persone per poi non creare una
possibilità di occupazione futura, ma mirare e centrare gli
obiettivi dove c'è spazio, eventualmente per creare quelle
condizioni di invertire la rotta, del
trend
, soprattutto per
quanto riguarda la disoccupazione giovanile. Grazie.
Presidente -
Altri intendono prendere la parola? Siamo
sempre in discussione generale. Vi sono altre richieste? Se non ci
sono altre richieste, considerata l'ora, le 12,50, potremmo
eventualmente sospendere per aggiornarci sull'ordine del giorno,
eventualmente...
Ha chiesto la parola il Consigliere Cognetta; prego, ne ha
facoltà.
Cognetta (M5S) -
Sì, grazie Presidente. Abbiamo fatto una
modifica agli ordini del giorno presentati...un attimo, mettiamo le
firme e li presentiamo. Grazie.
Presidente -
Allora, aspettiamo la presentazione degli
ordini del giorno modificati, dopodiché chiudo la discussione
generale. Nell'attesa che vengano consegnati e se non ci sono altre
richieste di intervento, chiudiamo la discussione generale. Non ci
sono altre richieste. Chiudo la discussione generale. Quindi
riprenderemo i lavori alle 15,30. Buon appetito a tutti.
---
La seduta termina alle ore 12,52.
