Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 285 del 9 gennaio 2019 - Resoconto
OGGETTO N. 285/XV - Interrogazione: "Problematiche inerenti
lo stato delle strutture sedi di servizio del Corpo Valdostano dei
Vigili del Fuoco".
Rini (Presidente) -
Punto 14 all'ordine del giorno. Per
la risposta, la parola all'Assessore Borrello.
Borrello (SA) -
Le spese di servizio del Corpo Valdostano
dei Vigili del Fuoco sono state prese in carico dalla Regione a
seguito dell'attuazione della legge 7/1999, che passa le competenze
da parte del Corpo nazionale al Corpo regionale dei Vigili del
Fuoco, in attuazione del - vado a memoria - comma z) dell'articolo
2 del nostro Statuto. Da quel momento in poi - quindi dal 2000 a
tutti gli effetti a oggi - tutte le manutenzioni e gli interventi
all'interno della struttura sono stati a carico della Regione.
Ho fatto un riassunto di tutti gli interventi prodotti in questi
diciotto anni. Non sto a elencarli, sono 26 interventi di
manutenzione e nuova costruzione all'interno dell'infrastruttura
della caserma per un totale di 5.200.000 euro.
Per quanto riguarda, invece, l'analisi più di carattere
politico-amministrativo, bisogna dire che c'è stato un congelamento
rispetto agli interventi da produrre all'interno della caserma e
fondamentalmente tra il 2012 e il 2014. Per quale motivo? Perché a
livello politico si era previsto di fare una nuova struttura che
accogliesse la Protezione civile e la caserma dei Vigili del Fuoco
a seguito di un accordo di programma con il Comune di Pollein, che
prevedeva d'insediare il tutto proprio in prossimità della zona
industriale di Pollein. Di conseguenza, in virtù del fatto che
bisognava costruire una nuova infrastruttura che ospitasse
Protezione civile e Vigili del Fuoco, dal 2012 al 2014 si è
prodotta la sola ordinaria manutenzione. Nel 2014 c'è stato poi il
definitivo abbandono dell'ipotesi progettuale della nuova
costruzione del "polo del soccorso", chiamiamolo così, di
conseguenza sono ricominciati gli aspetti di carattere manutentivo
ordinario e straordinario.
Ripeto, 26 interventi, totale 5.228.000 euro. Le produrrò poi
l'elenco degli interventi. Occorre evidenziare che, con
deliberazione del 2012, la Giunta - ripeto quanto detto prima - ha
approvato un accordo di programma per la nuova sede a Pollein che,
con la delibera di Giunta del 29 agosto 2014, ha definitivamente
stralciato.
Nel dettaglio, per rispondere alle domande che lei ci ha posto,
se le mancanze citate nella sua
question
e riassunte nella
presente iniziativa corrispondono a verità, corrisponde al vero che
alcuni lavori presso la caserma devono essere ultimati consentendo
in prospettiva di ampliare gli spazi necessari all'attività degli
operatori. A livello pratico occorre prevedere alcuni interventi di
sistemazione puntuale della struttura, così come già avvenuto
nell'arco dei diciotto anni con l'elencazione che le fornirò.
La seconda domanda che lei mi pone è:
"con quali tempistiche
verranno prodotti questi tipi di intervento?"
. Le verifiche
sono in corso e prevedono di concordare con i responsabili delle
strutture, quindi con il Comandante, gli interventi da produrre in
relazione a una disponibilità di risorse economiche approvate
all'interno dell'ultimo bilancio di 685.000 euro.
"Se il Governo fosse a conoscenza"
. Le problematiche sono
note e sono state affrontate e inserite negli interventi di
programmazione. Tant'è che a monte c'è la predisposizione della
disponibilità di bilancio di 685.000 euro perché, se non fossero
state note, non si sarebbero inserite delle disponibilità a
bilancio. Poi bisogna riconoscere - e questo lo riconosco
pubblicamente - che per la risoluzione di alcune problematiche
urgenti il Comandante dei Vigili del Fuoco ha ritenuto opportuno
presentare personalmente una SCIA, in qualità di titolare della
responsabilità della caserma, per il completamento di alcune opere
edilizie urgenti ai fini della sicurezza, o già iniziate e non
ancora completate, con particolare riferimento al seminterrato. È
stato utilizzato il personale dei Vigili del Fuoco in possesso di
specifiche professionalità e con particolare attitudine, che ha
dato la propria disponibilità anche per la realizzazione - tra
l'altro alcune opere sono già state effettuate - di alcune opere
provvisorie di messa in sicurezza per l'impermeabilizzazione della
zona palestra, dove si sono verificate infiltrazioni d'acqua, e per
la sistemazione del portone motorizzato.
Questo è quanto. Ovviamente l'attenzione sul tema c'è, ma
bisogna dare particolare attenzione rispetto a questa problematica
per portare la sede a un adeguato livello di fruibilità per il
personale del Corpo.
Presidente -
Per la replica, la parola al Consigliere
Manfrin.
Manfrin (LEGA VDA) -
La ringrazio, Assessore, per la sua
risposta, credo però sia in parte incompleta. Anzi, spero che i
documenti che ha preannunciato possano riassumere al meglio, in
maniera analitica, le criticità sollevate, perché credo sia di una
gravità assoluta il fatto che proprio il Corpo che dovrebbe
garantire la sicurezza dei nostri cittadini - la sicurezza
strutturale oltre che fisica - chiaramente patisca di alcune
mancanze.
Sono felice di sapere che sono stati stanziati 625.000 euro a
bilancio, su questo però mi permetto di fare un piccolo inciso. Io
ho cercato di riassumere una comunicazione inviata a tutti i
Consiglieri relativa al sindacato Conapo, che è il sindacato
maggiormente rappresentativo dei Vigili del Fuoco valdostani, dove
si evidenziavano le infiltrazioni d'acqua, che correttamente lei ha
evidenziato, ma ci sono anche altre opere evidenziate e che
dovrebbero essere soggette a intervento. Nello specifico: la
verifica della stabilità delle strutture, in particolare presso la
sede di Aosta, laddove si sono verificate delle crepe nei muri,
abbassamenti delle solette e distacchi di cemento. Credo che queste
strutture, oltre a una verifica, debbano essere oggetto
d'intervento più specifico e sicuramente molto più importante
rispetto alle infiltrazioni d'acqua.
In particolare, non ho avuto modo di sentire se effettivamente
la caserma Mortara e il distaccamento di Courmayeur siano
rispondenti ai dettami del decreto legislativo 81/2008 in merito
alla sicurezza sui luoghi di lavoro, con particolare attenzione ai
seguenti aspetti: impianti elettrici, illuminazione, aerazione dei
locali, presenza di porte REI dove necessario e le funzionalità
delle stesse.
Viene riferito nella nota trasmessa anche della necessità di una
sostituzione degli infissi che genera sprechi energetici e permette
all'acqua piovana addirittura di entrare nei locali, quindi ritengo
che nel complesso sia una situazione assolutamente problematica e
che vada tenuta sotto controllo.
Verificheremo, quindi, dalla documentazione che ci verrà
consegnata quali saranno gli interventi che questa Giunta ha
programmato dopodiché verificheremo se ciò corrisponderà alle
necessità richieste.
