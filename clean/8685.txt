Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3186 del 11 novembre 1987 - Resoconto
OGGETTO N. 3186/VIII - ENTRATA IN FUNZIONE DELLA COSTRUENDA
FUNIVIA AOSTA-PILA. - (Interrogazione)
PRESIDENTE
: Do lettura dell'interrogazione in oggetto,
presentata dal Consigliere Pedrini:
INTERROGAZIONE
PREOCCUPATO per le voci negative che circolano sull'apertura
della funivia Aosta-Pila;
RICORDANDO che temporibus illis si era fatta una previsione
che si riteneva di poter aprire detti impianti per il Natale
1987;
PRESO ATTO che oggi si parla della fine di febbraio
1988;
il sottoscritto Consigliere regionale
INTERROGA
l'Assessore competente al fine di poter sapere, e con lui la
popolazione tutta, dell'indicazione il più possibile reale
dell'apertura di detta funivia, tenendo presente che un eventuale
ulteriore ritardo farebbe perdere la stagione invernale con grave
danno finanziario per la regione e con un mancato previsto
esercizio funzionante nell'interesse non solo dei cittadini della
città di Aosta, ma anche di quelli della zona circostante, di tutta
la Valle, senza contare l'afflusso straniero.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Da un attento esame della situazione,
sentiti anche i costruttori, è emerso che, entro la fine dell'anno,
la funivia Aosta-Pila potrà essere "movimentata". Occorre, però,
ricordare che, per poterla aprire al pubblico, occorre la visita di
ricognizione del Ministero dei Trasporti.
Tenuto conto della situazione organizzativa del servizio, i
nostri uffici si sono già mossi per avere delle garanzie in
merito. Si spera, quindi, che la visita di ricognizione
possa avvenire quanto prima, per rendere la funivia fruibile al
pubblico entro il prossimo mese di gennaio.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Nel ringraziare l'Assessore Lanièce, mi
dichiaro felice per le comunicazioni che ha fatto e tengo a
precisare che ha fatto bene ad interessare chi di dovere, presso il
Ministero, per ovviare alle reali lungaggini burocratiche.
Ricordo, però, che, grazie ad una buona dose di volontà e di
tenacia, nonché ad un diretto interessamento a Roma, per la
seggiovia di Chamois, che non poteva essere assolutamente messa in
funzione, è stato possibile far effettuare la visita di
ricognizione, e cioè il collaudo, nell'arco di 48 ore.
Mi auguro che, anche in questo caso, avvenga la stessa cosa e
che i dipendenti dell'Assessore seguano le sue direttive in modo
scrupoloso. Grazie.
