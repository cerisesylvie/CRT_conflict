Classificazione
RICERCA



Oggetto del Consiglio n. 3856 del 24 luglio 2024 - Resoconto
OGGETTO N. 3856/XVI - Interpellanza: "Creazione di un centro
di ricerca 'Sport, montagna e salute' anche in collaborazione con
la facoltà di Medicina di Torino".
Sammaritani (Presidente) -
Passiamo al punto n. 34
all'ordine del giorno.
Per l'esposizione, la parola al consigliere Restano.
Restano (GM) -
Quest'interpellanza dal titolo "Centro di
creazione di ricerca, sport, montagna e salute" prende spunto da
una dichiarazione ANSA dell'Assessore alla sanità e dell'Assessore
al turismo e sport, laddove in occasione di un congresso nazionale
della società italiana di radiologia medica e interventistica, nel
loro intervento, nelle loro dichiarazioni, dichiararono che eventi
come questo congresso rafforzano il continuo impegno che con
l'Azienda sanitaria locale è volto ad attrarre professionisti
qualificati e a installare collaborazioni strategiche con altre
realtà italiane ed europee.
L'Assessore al turismo, sport e commercio ebbe a dichiarare:
"Con la sua bellezza naturale, le sue infrastrutture turistiche di
alta qualità, la Valle d'Aosta è una meta ideale non solo per i
turisti appassionati di sport, ma anche per i professionisti che
vogliono vivere ogni giorno queste opportunità".
In effetti queste dichiarazioni non sono che da condividere,
perché questa è la verità e la nostra Regione rivolge notevoli
sforzi per attrarre le professioni sanitarie, per cercare di
mantenere elevati i servizi sanitari da offrire alla popolazione e
ai turisti.
Proprio in virtù di queste dichiarazioni e in base alle
esperienze personali che ho avuto modo di vivere nel Nord Italia,
mi è venuto in mente di ricordare a quest'Aula di proporre
all'Assessore competente l'esperienza del centro di ricerca sport,
montagna e salute dell'Università di Verona che opera a
Rovereto.
All'interno di questo centro si fa della ricerca e della
formazione in determinati settori specifici, quindi attività
sportiva in montagna, attività fisica, salute e adattamento,
risposte funzionali in ambienti straordinari, ricerca di base e
applicata nell'ambito dell'attività fisica e sportiva, con
particolare attenzione alle risposte all'ambiente naturale in
condizioni straordinarie, quali ipossia e ipo-ipertermia,
specificità di genere in popolazioni sane, soggetti anziani e
soggetti con patologie cronico-degenerative. Si fa anche attività
didattica, corsi di formazione e aggiornamento per insegnanti,
corsi post-laurea in attività motorie riguardanti la montagna,
master internazionali, corsi di formazione in collaborazione con la
Scuola dello sport del Coni su sport e attività fisica, servizi in
ambito di valutazione funzionale e fisiologica, supporto medico,
consulenze scientifiche, ricerche su commissione per privati e
federazioni sportive e così via, non mi dilungo oltre perché ne ho
già elencati a sufficienza.
Ora, se andiamo a valutare gli sforzi che la nostra Regione ha
fatto nei settori che ho appena elencato che sono di interesse del
CeRiSM di Rovereto, possiamo elencare l'attività della fondazione
"Montagna sicura", l'attività della medicina dello sport,
l'ambulatorio USL di medicina di montagna e recentemente anche gli
investimenti, se vogliamo dirlo, sulla Maison de la montagne,
sull'attività di formazione delle guide dei maestri di sci, oggi
anche degli accompagnatori di media montagna.
Non possiamo trascurare tutta l'attività formativa che viene
svolta dalla scuola militare alpina, l'attività del Centro sportivo
esercito.
Allora la riflessione è di questo tipo: perché non unire le
forze? Noi che siamo la regione con le più alte vette, che abbiamo
investito tanto in questi settori, perché non prendere spunto da
quanto è stato fatto a livello di collaborazione interregionale tra
una facoltà di medicina di Verona, quindi Regione Veneto, e la
Regione Trentino, ed avviare anche noi un centro di questo
tipo?
Così facendo, saremmo anche attrattivi per le professioni
sanitarie, per l'attività formativa di queste professioni, forse
saremmo attrattivi anche per chi vuole svolgere un'attività di
ricerca.
Questo è uno spunto e una riflessione che voglio rivolgere a
tutti voi, ma soprattutto al Governo; un'attività di questo genere
forse ci porterebbe anche a delle economie di scala, perché oggi
abbiamo parecchi ambulatori che ripetono le loro attività ma, per
esempio, nella valutazione funzionale ci limitiamo a un'attività di
certificazione, mentre in altre regioni si svolge un'attività di
altissimo profilo e di ricerca.
Vorrei sapere cosa ne pensano gli Assessori competenti.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Lei ha ragione quando chiede che
cosa ne pensano gli Assessori competenti, perché io mi faccio
lettore di diversi contributi, poi gli uffici del Consiglio avranno
letto "Università valdostana" e hanno assegnato a me l'iniziativa,
ma di fatto, se si leggono bene le premesse, riguardava anche altri
Assessorati perché si parla di centro di ricerca, si parla di
turismo eccetera.
Questo lo dico anche per invitare gli uffici del Consiglio, nel
momento in cui assegnano le iniziative, a leggerle bene e a leggere
bene anche le premesse, sennò poi siamo tenuti e costretti a fare
questo lavoro di collage, di patchwork rispetto ai contributi di
tutti, quindi parlo al Consiglio in modo tale che questa cosa sia
messa a verbale.
In ogni caso rispondo alla sua domanda: lei interpella il
Governo regionale per conoscere se - nell'ambito della
realizzazione della nuova Università valdostana, della Maison de la
montagne, nonché degli interventi nell'area sportiva di Aosta -
intende investire nella creazione di un centro di ricerca sport,
montagna e salute, sul modello di quello di Rovereto, anche in
collaborazione con la facoltà di medicina di Torino, al fine di
rendere la Valle d'Aosta un polo attrattivo per il Nord-Ovest.
Quando ho letto quest'interpellanza, ho dovuto far riferimento
ovviamente alla USL della Valle d'Aosta perché sono loro che si
occupano della materia e che stanno lavorando e che hanno lavorato
lungamente anche sul tema della medicina di montagna.
Leggo quindi il contributo che mi è pervenuto dal direttore
della USL, dottor Massimo Berti, lo leggo integralmente, almeno non
ci sono approssimazioni maldestre.
"In riferimento all'interpellanza protocollo n. 48/24 del 28
giugno 2024, nello specifico, riguardo alla richiesta se il Governo
regionale intende investire nella creazione di un centro di ricerca
sport, montagna e salute, si ritiene che, compatibilmente con le
risorse disponibili, tale attività possa essere presa in carico e
sviluppata in maniera competente dall'ambulatorio di medicina di
montagna dell'azienda, che ha già svolto nel corso degli ultimi
anni numerosi progetti di ricerca, ricordiamo, ad esempio, il
progetto transfrontaliero Ires "A-mont" di cui l'Azienda USL era
capofila, che prevedeva da un lato attività di promozione,
divulgazione e formazione, rivolta sia ai professionisti della
montagna, sia al grande pubblico e dall'altro lo sviluppo di studi
fisiopatologici sulla risposta all'alta quota - lei ha fatto un
accenno - nei soggetti con patologie cardiovascolari e
cerebrovascolari, studi genetici ed epidemiologici, la creazione di
banche dati e certamente la collaborazione con la facoltà di
Medicina universitaria sarebbe auspicabile, potrebbe favorire la
competenza del personale sanitario locale, rendendo contestualmente
la nostra Regione un polo attrattivo per i professionisti
interessati.
All'interno della USL della Valle d'Aosta esiste da tempo un
Centro di medicina della montagna, che svolge principalmente
attività clinica ma anche, come le dicevo prima, di ricerca e
formazione in collaborazione con varie Università italiane, tra cui
Verona e il centro di Rovereto, e centri di ricerca, principalmente
il CNR Eurac di Bolzano.
L'attività clinica e l'esperienza sul campo dei medici aostani è
riconosciuta in tutta Italia e anche all'esterno, grazie alla
possibilità di valutare sul terreno e in Ospedale le patologie
tipiche della montagna, quindi malattie da alta quota, congelamenti
e ipotermia.
Poche altre regioni possiedono contesti montani con altitudini
simili alle nostre, numerose vette superiori a 4.500 metri e almeno
sei rifugi a quote intorno ai 3.500 metri, tra l'altro anche il
dottor Giardini credo abbia contribuito, perché ci siamo poi
confrontati per fare un po' il punto.
Esiste una rete transalpina francofona con i colleghi di
Chamonix e Sion, si chiama "Résamont" che ha sviluppato numerosi
progetti transfrontalieri sulla medicina di montagna e la
telemedicina in ambiente difficile.
Attualmente la USL sta seguendo da vicino la spedizione delle
alpiniste italiane e pakistane al K2, fornendo la possibilità di
una
second opinion
ai medici di spedizione presenti in sede
sul ghiacciaio del Baltoro, con l'utilizzo della piattaforma di
telemedicina sviluppata nell'ambito del progetto "Résamont 2"
insieme al CNR di Pisa.
Tutta quest'attività ha trovato maturazione e capitalizzazione
nel gruppo di progetto "Medicina di montagna e Assessorato sanità,
salute, politiche sociali, Dipartimento sanità e salute".
Sicuramente l'attività attuale potrà essere implementata in
ulteriori reti di ricerca e formazione per le quali è
indispensabile appoggiarsi a realtà accademiche riconosciute.
Si rappresenta infine che tre medici USL già da anni sono
docenti di medicina di montagna nel corso di perfezionamento in
medicina di montagna dell'Università di Padova, unico a livello
nazionale, e nel master internazionale di medicina d'emergenza in
montagna dell'Università dell'Insubria, che è un unico master
europeo sull'argomento, che tiene una settimana delle lezioni
tecnico-pratiche di cui lei ha dato conto proprio presso la
Fondazione "Montagna Sicura" di Courmayeur in collaborazione anche
con il Soccorso alpino valdostano e l'Unione valdostana delle guide
di alta montagna".
Per quanto invece concerne il domaine di mia competenza, riporto
che il Piano triennale di sviluppo dell'Università della Valle
d'Aosta, deliberato a dicembre 2023, prevede studi di fattibilità
per l'avvio di nuovi percorsi di studio, in particolare la laurea
triennale in innovazione sociale, comunicazione e nuove tecnologie,
la L20, la laurea triennale in scienze dell'educazione, la L19 di
cui abbiamo già parlato in questa sede, e poi la laurea magistrale
in "Geological risk & Climate change", la LM74 - di cui
parleremo poi successivamente.
In futuro, valutare altri percorsi di studi inerenti al tema
proposto potrebbe anche rispondere alle esigenze del territorio e
posizionare l'Università della Valle d'Aosta come un polo
d'eccellenza nella ricerca e nella formazione in ambiti cruciali
per il benessere delle comunità montane.
Considerando che i corsi di laurea in scienze e tecniche
psicologiche in economia e management hanno già sviluppato
competenze specifiche sui temi della montagna e della salute, il
nuovo Centro di ricerca, qualora intendesse promuoverlo - ma, come
le ho detto, adesso è nel Piano triennale che è stato discusso e
che lei sa essere un Piano che viene adottato a livello di
Consiglio dell'Università, quindi che viene adottato con una
procedura che prevede anche un confronto con tutti gli organismi
interni dell'Università, nell'ambito anche della propria autonomia
- questo nuovo centro di ricerca potrebbe beneficiare di queste
competenze esistenti e creare sinergie utili per promuovere
ulteriormente lo studio e la ricerca di questi settori.
Presidente -
Grazie, Assessore, per la risposta a
quest'interpellanza multidisciplinare.
A sostegno dei nostri uffici, vorrei soltanto sottolineare che a
volte non sempre gli argomenti sono facilmente discernibili, quindi
anche per gli uffici non è semplice a volte distribuire
all'Assessorato competente, comunque il Governo è una squadra,
quindi grazie.
Per la replica, la parola al consigliere Restano.
Restano (GM) -
Colgo l'occasione per ringraziare gli
uffici per quello che fanno per noi.
Al di là delle battute, mi aspettavo una risposta anche dagli
Assessori che avevo coinvolto, soprattutto dall'Assessore alla
sanità che era, a mio modo di vedere, maggiormente coinvolto, però
lei ha risposto per tutti, direi.
Giustamente il direttore generale della USL ha detto: "Se mi
date i fondi, io faccio" e l'interpellanza era tesa a conoscere la
volontà politica, non quello che fa oggi l'Azienda sanitaria locale
o quello che può fare con i soldi che ha a disposizione.
L'attività dell'ambulatorio USL di medicina di montagna a
servizio del pubblico - qua ho preso dal sito - si limita a due
pomeriggi (due ore per due volte la settimana), l'attività che ho
proposto io è tutta un'altra cosa, e non ha nulla a che vedere con
quello che mi avete risposto.
Si tratta veramente di un polo, perché, se ha letto le premesse
della mia interpellanza, si parla di attrattività e le
dichiarazioni dell'Assessore al turismo e dell'Assessore alla
sanità riguardavano questo tema, l'attrattività della Valle d'Aosta
rispetto alle professioni sanitarie, perché ci si riferiva a un
congresso di sanitari.
L'interpellanza quindi andava tutta in questo senso, di essere
attrattivi rispetto alle professioni sanitarie che attualmente
vivono un momento di crisi.
Con le risorse che abbiamo oggi, con l'attività che viene fatta
oggi, noi possiamo permetterci quello che il direttore generale ci
ha detto. La politica deve valutare se vuole fare un salto di
qualità, collaborare con l'Università, ma collaborare in maniera
diversa rispetto a quello che viene fatto, essere protagonisti, non
essere comprimari.
Essere protagonisti vuol dire avere i leader qua.
Del resto, quando i Valdostani vanno a fare il test a Rovereto,
il test di valutazione funzionale, qualche motivo ci sarà.
Presidente -
Facciamo una breve pausa.
La seduta è sospesa dalle ore 17:20 alle ore 17:35. Alla
ripresa dei lavori riassume la Presidenza il presidente
Bertin.
