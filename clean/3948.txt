Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 221 del 30 aprile 1981 - Resoconto
OGGETTO N. 221/81 - COMUNICAZIONE ALL'UFFICIO GRUPPI DEGLI
ELENCHI DEGLI OGGETTI DELLE RIUNIONI DELLA GIUNTA REGIONALE.
(Reiezione di mozione)
Presidente
- Do lettura della mozione in oggetto del
Consigliere Viberti:
MOZIONE
Al fine di avere un quadro più preciso dell'attività della
Giunta regionale;
RICORDATA la discussione effettuata il 12 dicembre
1980;
Il Consiglio regionale
IMPEGNA
la Giunta regionale a fornire all'Ufficio Gruppi, dopo due
mesi dalla redazione, l'elenco su cui risultano tutti i numeri con
cui i vari oggetti vengano "classificati" durante la riunione di
Giunta, elenco che comprende a fianco del numero l'oggetto trattato
ed il tipo di provvedimento.
Si impegna inoltre la Giunta a fornire copia di tali elenchi
riguardanti l'anno 1980.
Presidente
- La parola al Consigliere Viberti.
Viberti (DPROL)
- È la seconda volta che presento una
mozione di questo genere; la volta scorsa però avevo stabilito
tempi troppo brevi entro i quali la Giunta avrebbe dovuto fornire
all'Ufficio Gruppi un elenco nel quale risultassero a fianco dei
numeri progressivi con i quali la Giunta ordina i provvedimenti che
prende, anche l'oggetto con cui viene classificato il provvedimento
in questione. Come vedete, o lasciato passare alcuni mesi; nel
frattempo abbiamo ripreso la discussione al nostro interno e siamo
giunti alla conclusione che forse il Presidente della Giunta non
aveva tutti i torti quando diceva che ci sarebbe voluto diverso
tempo per avere a disposizione questi elenchi presso l'Ufficio
Gruppi.
Abbiamo quindi ripresentato la mozione, come richiese a suo
tempo il Presidente della Giunta, e poiché l'altra volta egli aveva
detto che era questione di tempo e che ce ne sarebbe voluto non
poco perché la Segreteria potesse predisporre gli oggetti discussi
dalla Giunta in modo completo, noi pensiamo che oggi non ci saranno
difficoltà da parte della maggioranza a concedere questo ulteriore
strumento di conoscenza ai frequentatori dell'Ufficio Gruppi.
Presidente
- La parola al Presidente della Giunta.
Andrione (UV)
- La risposta è no! Le discussioni della
Giunta sono segrete e l'ordine del giorno è semplicemente uno
strumento di lavoro per la Giunta e per nessun altro! È una
questione di diritto costituzionale, Consigliere Viberti, chiedo
scusa! Quindi non vedo che cosa lei ci faccia, due mesi dopo, con
un elenco che non ha nessun valore! Mi dispiace, ma ripeto quello
che ho detto l'altra volta! E anche se il Consiglio dovesse
approvare la mozione; nessuno può obbligare il Presidente della
Giunta a dare quell'elenco! Le discussioni della Giunta sono
segrete! Soltanto l'atto formale della delibera è un atto pubblico
e chiunque, con richiesta in carta da bollo, può averlo! Delibera
approvata naturalmente!
Presidente
- La parola al Consigliere Viberti.
Viberti (DPROL)
- Io non capisco perché ci sia questo
atteggiamento da falsari. Ecco, questo è un atteggiamento da
falsari, qui si fanno monete false! Una volta si dice una cosa, la
volta successiva se ne dice un'altra e poi se ne dice un'altra
ancora e poi un'altra ancora! Intanto qui il tempo passa, la gente
di queste cose non sa niente! Ma chi se ne frega! Questa è la
conclusione alla quale si giunge di fronte ad affermazioni di
questo genere! Io sono andato a rileggermi i verbali della volta
scorsa, signor Presidente, ne abbiamo discusso, mi sono permesso di
riferire ad altre persone quello che lei aveva detto, e lei aveva
affermato che era una questione di tempo e che noi avevamo chiesto
un tempo troppo breve.
Per parte nostra, siamo giunti alla conclusione che e poteva
aver le sue ragioni, e allora che cosa abbiamo fatto? Abbiamo
dilatato il tempo, accettando quello che lei aveva indicato e
chiedendo che questo elenco venisse...
(interruzione fuori
microfono del Presidente della Giunta Andrione)
...No, signor
Presidente, guardi io la invito ad andare a rileggere...
(interruzione del Presidente della Giunta Andrione)
...può
darsi benissimo che lei volesse esprimere quello che non ha
espresso, lei sarà capace di dire anche questo, la conosco ormai a
sufficienza per sapere che lei una scappatoia la troverà comunque!
Ecco, allora se lei non vuole concedere questo elenco, aveva solo
da dirlo la volta scorsa, e io non sarei incorso nell'equivoco! Ma
lei evidentemente si diverte a rinviare, a rimandare le cose,
oppure è troppo distratto anche nel corso di queste riunioni da non
avere neppure il tempo di capire di capire bene quello che si
chiede! Tra una firma, una uscita, una scappata o che so io, le può
sfuggire qualcosa e poi è costretto a rimediare come sta facendo
adesso! Io non capisco perché degli elenchi, che tra l'altro
vengono redatti il giorno successivo a quello della riunione della
Giunta e che diventino di pubblico dominio perché gli Assessori che
ne sono destinatari li mettono poi a disposizione di chi li
richiede - naturalmente fatta salva l'opposizione o le persone
vicine all'opposizione - dopo due mesi non possano essere inviati
all'Ufficio Gruppi. Non capisco perché noi non potremmo essere
messi al corrente delle prese d'atto della Giunta! Prese d'atto,
signor Presidente, come la n. 545 dell'11 febbraio 1977! Lei mi
chiede a che cosa serve sapere che la Giunta ha preso questa
deliberazione? Serve al signor Mafrica, per esempio, Consigliere
comunale e dipendente regionale per chiedere di ottenere un certo
trattamento! Ecco a cosa serve! Ma può servire, a mio avviso, anche
ad altre cose che forse la preoccupano di più, perché venire a
conoscenza di una delibera come questa può soltanto essere utile a
qualcuno, ma di altre può anche procurarle dei guai! E su questo
sono d'accordo con lei che può avere dei problemi a farle
conoscere, ma non mi tiri fuori il diritto costituzionale, perché
non c'entra! Io non le chiedo copia dell'ordine del giorno! E poi,
dove sta scritto che la copia dell'ordine del giorno non potrebbe
essere richiesta? Quando lei mi dirà: sta scritto lì, io le
risponderò che va bene, lei ha ragione; ma ora viene a dirmi che
sta scritto da qualche parte ma non mi dice dove; io non le credo
più! Ecco, lei deve darmi dei riferimenti precisi e citare la tale
legge, il tale articolo, il tale comma; allora io le chiederò scusa
anche, ma finché lei non me lo avrà detto in questo modo, io non le
credo! Perché lei un giorno dice una cosa, quindici giorni dopo ne
dice un'altra e così ha buon gioco! Ed è dal '74 che lei va avanti
con questo metodo! Perciò invito a votare anche questa mozione;
purtroppo, so benissimo che andrà a finire come quella precedente,
però voglio ancora ricordare che non sono solo io a chiedere queste
cose! L'egregio Presidente della Giunta, quando si trovava
all'opposizione, le ha chieste anche lui! Non metto in dubbio che
gli siano state negate, ma io dico che allora lui aveva ragione!
Però adesso che sta dall'altra parte, eh no! È chiaro, la
situazione è rovesciata! Comunque, mi pare che non valga la pena di
sprecare altro fiato, tanto la sua figura il Presidente della
Giunta l'ha fatta ancora una volta, ed è quella del falsario,
perché dice una cosa e poi ne fa un'altra! Vada a rileggersi i
verbali, perché io non ho l'abitudine di dire il falso! Che lei
possa cavarsela dicendo che ha detto una cosa, ma voleva dirne
un'altra, lo sappiamo tutti che è possibile: lei è bravissimo a
farlo! Ha preso in giro questo Consiglio più di una volta con
questo sistema! Un esempio a caso è quello del progetto
dell'autostrada: doveva parlarci di tracciato e nella delibera
c'era scritto "progetto"! Ma già, qui nessuno si accorge mai di
niente!
(Interruzione del Presidente della Giunta Andrione,
incomprensibile)
...No, no, non c'è nessuna differenza; signor
Presidente, nessuna differenza!... (
interruzione del Presidente
della Giunta Andrione)
...E la prego di non interrompere! Lei
ha tutto il suo tempo per parlare! Lei è troppo bravo a impedire
che gli altri finiscano il proprio discorso! Comunque, lo ripeto,
il comportamento del Presidente della Giunta è vergognoso, e io vi
annuncio già da adesso che per la prossima seduta del Consiglio
proporrò una mozione di censura; vale quello che vale, purtroppo lo
so che voi continuerete, disciplinati, a schierarvi con il
Presidente della Giunta, ma spero che qualche cosa in fondo alla
vostra coscienza sia rimasto pulito! Che almeno come persone
capiate le cose che sto dicendo! La democrazia si esercita con il
controllo; massimo controllo, massima democrazia! Fatta sempre
salva la maggioranza, naturalmente; la maggioranza può continuare a
fare le sue cose, ma perché noi non possiamo esserne messi al
corrente? Questo non capisco!
Presidente
- Ha chiesto di parlare il Consigliere Voyat.
Ne ha facoltà.
Voyat (UV)
- Jusqu'à présent, quand j'ai eu besoin ou
envie de savoir ce que faisait la Junte, je me suis renseigné parmi
les responsables. J'ai regardé ce que fait la Junte et je me suis
informé de cette façon. En tant qu'Union Valdôtaine, nous l'avons
fait jusqu'à présent et continuerons à le faire encore à
l'avenir.
Presidente
- Altri chiedono di parlare? Per una
precisazione, ha chiesto di parlare il Consigliere Viberti. Ne ha
facoltà.
Viberti (DPROL)
- Vorrei appunto fare una precisazione.
Sono d'accordo che i cittadini debbano seguire una certa procedura
per conoscere le delibere di Giunta, ma qui non si parla solo di
delibere, caro collega Voyat, si parla anche di prese d'atto, che
all'Albo pretorio non vengono affisse!
(interruzione del
Consigliere Voyat, incomprensibile)
Bene, sono d'accordo che
può darsi che al Consigliere Voyat non gliene freghi niente delle
prese d'atto, ma al Consigliere Viberti qualcuna può interessare! E
io sarò costretto, a questo punto, ogni 40 giorni, a presentare
un'interrogazione con risposta scritta in cui chiederò che mi si
dica quali sono gli oggetti corrispondenti ai numeri che mancano
dalla serie di delibere che viene inviata all'Ufficio Gruppi. Il
metodo per chiedere queste cose e l'ho signor Presidente, ce l'ho!
Ma perché non codificarlo in modo che queste cose avvengono
regolarmente! Io non capisco questo atteggiamento! Non lo capisco!
E poi, signor Presidente, le spieghi queste cose ai suoi colleghi,
perché insomma venire a dire che basta andare soltanto a consultare
l'Albo pretorio.. Non è vero! Solo una parte di questa
documentazione è consultabile all'Albo pretorio.
Presidente
- Ha chiesto di parlare il Consigliere Tonino.
Ne ha facoltà.
Tonino (PCI)
- In realtà è una dichiarazione di voto. Noi
voteremo...
Presidente
- Allora, consideriamo chiusa la discussione
generale? È bene capirsi! È chiusa la discussione generale.
La parola al Consigliere Tonino per dichiarazione di voto.
Tonino (PCI)
- Noi voteremo a favore perché francamente
l'atteggiamento della Giunta è per lo meno incomprensibile; più
volte, il Presidente della Giunta si è detto disponibile ad una
completa trasparenza dei lavori della Giunta, e il compito di
controllo del Consiglio comprende anche questo! Qui non si capisce
perché degli elenchi che vengono predisposti non possano essere
consultati da tutti i Consiglieri e dai...
(interruzione del
Presidente della Giunta Andrione, fuori microfono)
...Non
capisco perché non è possibile mandarlo all'Ufficio Gruppi...
(interruzione del Presidente della Giunta Andrione)
...Gli
elenchi...
(interruzione del Presidente della Giunta
Andrione)
...No, no, ma io non voglio...
(interruzione del
Presidente della Giunta Andrione)
...Io mi rendo conto che se
c'è il Consiglio dei Ministri alle 18.30 la cosa è molto
importante, però quello che chiedo al Presidente della Giunta
(interruzione del Presidente della Giunta Andrione,
incomprensibile)
...Un consiglio sul momento è quello di farlo
approvare oggi, anche senza il Presidente! È meglio un uovo oggi
che la gallina domani!
Comunque, per tornare alla mozione, ecco, io veramente non
capisco perché questo elenco non può essere inviato anche
all'Ufficio Gruppi; è una richiesta elementare quella contenuta in
questa delibera. Tra l'altro ci sono due mesi di tempo, no?
Francamente crediamo che sia soltanto un atto di cortesia che la
Giunta deve fare!
Presidente
- Altri chiedono di parlare, per dichiarazione
di voto?
La parola al Consigliere Clusaz.
Clusaz (UV)
- Noi voteremo senz'altro contro questa
mozione. Io non capisco perché prima si approva una mozione - e
addirittura la si manda a Roma e anche oltre - appoggiando la tesi
della non interferenza negli affari altrui e un momento dopo si
chiede di votare una mozione con la quale si interferisce negli
affari altrui! Ognuno faccia la sua parte!
Presidente
- Altri chiedono la parola per dichiarazione
di voto? Non vi sono altri interventi?
Presidente
- Metto in approvazione la mozione iscritta al
n. 41 dell'ordine del giorno.
Esito della votazione:
Presenti: 26
Votanti: 25
Maggioranza: 14
Favorevoli: 7
Contrari: 19
Il Consiglio non approva.
Presidente
- Passiamo all'esame dell'oggetto iscritto al
n. 42 dell'ordine del giorno.
