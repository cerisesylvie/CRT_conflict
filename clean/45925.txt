Classificazione
ALPINISMO
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 2498 del 25 maggio 2023 - Resoconto
OGGETTO N. 2498/XVI - Interrogazione a risposta immediata:
"Notizie in merito al percorso formativo relativo alle tecniche
infermieristiche rivolto ai tecnici specializzati di soccorso
alpino.
Bertin (Presidente) -
Punto n. 15.02. Consigliere Erika
Guichardaz ne ha facoltà.
Guichardaz E. (PCP) -
L'assessore Marzi, presentando la
delibera 517 del 15 maggio 2003 relativa alle disposizioni
all'Azienda USL della Valle d'Aosta per la formazione e
l'addestramento permanente del personale operante nel sistema
regionale delle emergenza/urgenza sanitaria, ha annunciato che la
Valle d'Aosta era la prima Regione in Italia a professionalizzare i
tecnici del soccorso alpino e ha anche detto che - oltre a essere
guide alpine con specializzazione elevata - ai tecnici di soccorso
alpino viene di fatto richiesta anche la qualifica di soccorritore,
proseguendo quindi nell'elevare conoscenze e capacità operative per
chi lavora a stretto contatto con l'elisoccorso, andando così a
migliorare il servizio
In particolare, la delibera riporta nell'allegato C, oltre alle
varie disposizioni, un iter formativo per i tecnici specializzati
di soccorso alpino e per i tecnici di soccorso alpino cinofili che
operano in elisoccorso anche un modulo di formazione che riguarda
percorsi formativi per tecniche infermieristiche di primo soccorso,
di cui un modulo di un'ora dedicato a fornire elementi di
farmacologia ed esercitazione nel riconoscere, preparare e
somministrare i farmaci salvavita sotto supervisione medica.
Con quest'iniziativa chiediamo all'Assessore qual è il contenuto
dei pareri dei rispettivi ordini coinvolti, quindi delle
professioni infermieristiche e mediche, rispetto a questo tema.
Presidente -
Risponde l'assessore Marzi.
Marzi (SA) -
Non mi capita spesso di dirlo, grazie
collega Guichardaz, nel senso di ringraziare i colleghi della
minoranza perché fanno le domande.
La delibera in esame riguarda la formazione, l'aggiornamento e
l'addestramento permanente di tutto il personale operante nel
sistema regionale dell'emergenza/urgenza sanitaria e più
precisamente delle seguenti figure:
1) personale sanitario del servizio sanitario regionale, vale a
dire medici del servizio sanitario, medici dell'emergenza
territoriale convenzionati, personale infermieristico del sistema
sanitario regionale, operatori tecnici specializzati che operano
nel sistema dell'emergenza/urgenza sanitaria;
2) l'altro personale tecnico del servizio sanitario regionale,
cioè i volontari del soccorso operanti nell'ambito del sistema
regionale di emergenza/urgenza sanitaria, tecnici specializzati di
soccorso alpino e i tecnici di soccorso alpino cinofili, sempre del
soccorso alpino valdostano che operano nell'elisoccorso.
Per venire quindi alla sua domanda, i soggetti coinvolti a
partire dall'estate del 2018 per l'aggiornamento su questi temi
sono stati: l'Azienda USL con le professionalità da essa ritenuto
opportuno coinvolgere; il mondo del volontariato, con tutte e tre
le associazioni presenti sempre sul territorio, e naturalmente il
Soccorso alpino valdostano.
Questo tavolo ha visto una serrata serie di confronti - tra
l'altro con tutta una serie di pause nell'ultimo triennio - fino
alla proficua mediazione posta in essere e successiva alla firma
delle convenzioni con il mondo del volontariato sul tema del
soccorso, che sono state firmate a fine marzo del 2023.
Quest'atto, la delibera, è quindi volto alla formazione delle
categorie professionali che ho specificato in premessa, senza
escludere alcuna categoria, tanto che l'allegato A, a titolo di
esempio, disciplina anche la formazione del personale
infermieristico del Servizio Sanitario Regionale.
In un processo finalizzato ad aumentare le competenze e la
formazione di ogni singola categoria coinvolta, va letto che i
tecnici specializzati di soccorso alpino e i tecnici di soccorso
alpino cinofili, operanti in elisoccorso, vedono per la prima volta
in Italia aumentare le loro competenze in ragione della sicurezza
da garantire in un contesto unico, quello valdostano, che vede
operare tutti i nostri operatori a un'altezza media degli
interventi pari a 2.500 metri di altezza, cioè laddove si inizia ad
adoperare in Valle d'Aosta, nelle altre realtà italiane ci si
ferma.
In relazione al passaggio richiamato circa le tecniche
infermieristiche è quindi il caso di specificare che, esso si
configura come un refuso che non si può applicare e che quindi è
già previsto di eliminare; in tal senso ne daremo conferma alle
categorie sindacali degli infermieri, con le quali è già
programmato un incontro.
A tal proposito è il caso di specificare che questa DGR, che
viene approvata dopo quasi 16 anni dalle precedenti disposizioni in
materia, si occupa di migliorare la qualifica professionale di
tutte le categorie lavorative coinvolte attraverso la formazione e
non di modificare le qualifiche professionali.
Presidente -
Assessore, concluda.
Marzi (SA) -
...Quindi, anche dopo l'eliminazione del
refuso, non resterà finalizzata solo alla formazione delle
categorie professionali individuate e non a definire né diminuire
nessuna mansione professionale.
Sappiamo quindi che quest'iniziativa valorizza e forma tutto il
personale addetto al sistema dell'emergenza/urgenza valdostana, ma
non risolve l'assenza del personale infermieristico in alcuni
ambiti del sistema emergenza/urgenza della nostra Valle, tema sul
quale è nostra volontà trovare una sintesi, ma non era oggetto
della delibera che riguarda solo ed esclusivamente la formazione di
tutto il personale sanitario regionale.
Presidente -
Per la replica, consigliera Erika
Guichardaz.
Guichardaz E. (PCP) -
Sono fortunata, ho beccato l'unico
refuso della delibera, comunque la sto analizzando e sicuramente
l'affronteremo nel prossimo Consiglio, anche perché mi chiedevo
legalmente come era possibile fare in modo che le guide alpine
potessero svolgere una professione che invece è quella
dell'infermiere che non solo ha bisogno, come sappiamo, di una
laurea... quindi esercitando quanto c'era scritto in quella
delibera, si andava verso l'abuso di professione e quindi anche a
qualcosa di legalmente passibile.
Forse, e leggerò meglio la delibera, avrebbe più senso inserire
nell'equipaggio gli infermieri ma, come ho detto, torneremo sul
tema nel prossimo Consiglio regionale.
