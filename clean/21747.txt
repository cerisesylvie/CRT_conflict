Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1472 del 21 settembre 2005 - Resoconto
OGGETTO N. 1472/XII - Affido di incarichi per la promozione di
attività imprenditoriali. (Interpellanza)
Interpellanza
Preso atto della delibera di Giunta n. 2834 del 2 settembre
2005 "Piano di azioni finalizzate ad assicurare maggiore
attrattività alla Valle d'Aosta nei confronti di iniziative
imprenditoriali potenzialmente interessate ad insediarsi nel
territorio regionale";
Verificato che nel Consiglio regionale del 19 gennaio 2005
l'Assemblea approvò una risoluzione che impegnava il Governo a
promuovere immediatamente ogni possibile misura utile a favorire il
superamento della fase congiunturale negativa industriale e
artigianale;
Constatato che la crisi del settore si manifesta anche in
Valle d'Aosta da parecchio tempo con preoccupanti rischi di
ricadute negative in termini economici e occupazionali;
i sottoscritti Consiglieri regionali
Interpellano
l'Assessore competente per sapere:
1) a quali altre società, oltre a Finaosta, la Regione ha
affidato incarichi per svolgere azioni di promozione del nostro
territorio assicurando attrattività da parte di imprese esterne
alla Valle;
2) quali sono i motivi che non hanno permesso di mettere in
atto tali azioni alcuni mesi fa;
3) quali sono le iniziative prossime che intende mettere in
atto.
F.to: Comé - Stacchetti - Viérin Marco
Presidente - La parola al Consigliere Comé.
Comé (SA) - Brevemente per illustrare la nostra
interpellanza.
Abbiamo appreso, a seguito di una lettura delle deliberazioni di
Giunta, che in data 2 settembre l'Assessore ha dato incarico alla
"Finaosta" per mettere in atto delle azioni finalizzate ad
assicurare maggiore attrattività alla nostra regione. Fra l'altro
nella stessa giornata la Giunta aveva dato un incarico anche per il
casinò, questione sollevata dal collega Tibaldi; quindi diciamo che
"Finaosta" potrebbe sposare tranquillamente lo slogan della RAI "di
tutto di più". Bisognerebbe solo avvisare anche la casa di
Maranello, per metterla a conoscenza di questa grande struttura in
Valle d'Aosta, alla quale potrebbe dare un incarico per risolvere i
problemi della "Ferrari".
Tornando all'interpellanza, visto che nel gennaio 2005 "Stella
Alpina" aveva richiesto un Consiglio monotematico per affrontare le
problematiche dell'industria valdostana, in cui si era approvata
una risoluzione che impegnava il Governo a promuovere
immediatamente ogni possibile misura utile per favorire il
superamento di questa fase congiunturale negativa, industriale ed
artigianale, volevamo sapere dall'Assessore se oltre a "Finaosta"
erano state incaricate altre società per svolgere questo compito e
sapere qual è il motivo, visto che nella risoluzione si chiedeva di
promuovere immediatamente ogni possibile azione e da quella
risoluzione sono passati 9 mesi, quindi quali sono le altre
iniziative che si intende mettere in atto.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - In merito alle questioni poste dal
collega Comé, la prima questione chiede a quali altre società oltre
"Finaosta" la Regione ha affidato incarichi per svolgere azioni di
promozione. Poi spiegherò il motivo della deliberazione del 2
settembre.
L'attività di "marketing" territoriale è stata affidata a
"Finaosta" ed è un'attività collegata all'area "Espace Aosta",
quindi coerentemente con quanto posto in essere da altre società di
promozione territoriale, "Finaosta" si è avvalsa di società
specializzate, normalmente utilizzate dalle aziende internazionali
come controparti per la ricerca e la selezione dei siti per
insediamenti produttivi. Il rapporto è stato avviato nel corso del
secondo semestre 2002, con una serie di verifiche settoriali ed
aziendali con le controparti. È stata confermata una bassa
appetibilità dell'Italia per quanto riguarda gli insediamenti
dall'estero, accentuati negli ultimi anni per la netta tendenza a
preferire i Paesi dell'Est europeo o altre aree extra europee. È
emerso un certo interesse nel segmento dei "call centers", ma i
contatti con alcuni operatori europei non hanno generato alcun
avvio di negoziazione. Inoltre attraverso una società francese sono
state avviate informazioni relativamente ad alcuni "dossiers" di
potenziali investitori che non hanno dato seguito ai contatti.
L'obiettivo della deliberazione del 2 settembre è quello di
tener conto del fatto che una impostazione, che era quella di
cercare dei "partners" per delle soluzioni industriali nell'area
Cogne, ha incontrato delle difficoltà, quindi la strategia, senza
mettere in discussione l'obiettivo di mantenere una destinazione
industriale all'area, va ripuntualizzata. Infatti nella
deliberazione del 2 settembre viene costituito un organismo -
composto da diverse funzioni che ci sono nell'Amministrazione
regionale - per andare a ripuntualizzare le strategie regionali.
Non dimentichiamoci che l'accordo di programma fra il Comune di
Aosta e la Regione era stato siglato nella metà degli anni '90;
oggi siamo nel 2005 e il contesto competitivo è profondamente
cambiato. Questo tema sarà oggetto anche di un prossimo incontro
con la Giunta comunale di Aosta che avremo in settimana e il tema
dell'utilizzo dell'area Cogne sarà uno dei tempi in discussione.
Obiettivo della deliberazione era quello di ripuntualizzare le
strategie regionali, utilizzando le risorse che ci sono all'interno
dell'Amministrazione e tenendo conto anche di elaborazioni che sono
state fatte nel frattempo.
Si chiede poi cosa è successo dal Consiglio di gennaio ad oggi.
È vero che una serie di azioni sono state avviate e l'intendimento
della Giunta nell'ottica di quanto previsto dal programma triennale
per lo sviluppo dell'industria e dell'artigianato è quello di
analizzare l'attività di "marketing" territoriale in essere, al
fine di riorientarne le azioni in considerazione di alcuni fattori
rilevanti che si sono presentati sullo scenario internazionale e
locale. Da una parte, una manifestazione sempre più acuta di una
riduzione degli investimenti privati nel settore secondario, alla
quale si aggiungono le delocalizzazioni che in tutta la regione
industriale del nostro Paese hanno indebolito il tessuto aziendale.
Siamo stati recentemente in Friuli dove ci hanno detto la grande
preoccupazione di quella regione, che vede la trasmigrazione di
aziende verso la Slovenia, dove vi sono aree "Obiettivo 1", e
sapete cosa significa questo! Vi è una riduzione del periodo di
vita dei processi industriali dei prodotti e degli stessi settori
di produzione rispetto a una decina di anni or sono e un altro
elemento che ha penalizzato la deindustrializzazione dell'area sono
i tempi diversi fra la realizzazione delle strutture dell'area,
quindi i capannoni, il modulo "M" per quanto riguarda i servizi si
sta concludendo così come quello "E", rispetto all'attività di
"marketing" che ha ampiamente preceduto, quindi non è stata in
posizione sincrona con la predisposizione degli immobili.
Se è vero che questi sono degli elementi che hanno influito in
maniera negativa, ce ne sono altri che possono avere una valenza
positiva. Da un lato, c'è una volontà dei nuovi Governi delle
Regioni vicine di giungere su alcuni temi, fra cui il problema
dell'attrattività dei territori e del "marketing" territoriale, ad
una maggiore collaborazione; si tratta di promuovere su vasta scala
aree geografiche, è chiaro che le dimensioni della Valle d'Aosta
sono dimensioni limitate, quindi la possibilità di fare azioni
sinergiche con altre regioni è sicuramente utile, è uno degli scopi
della visita che abbiamo fatto a Trieste, Trento e Bolzano era
proprio questo. Oltretutto il gruppo di lavoro e il gruppo di
pilotaggio, che sono oggetto della deliberazione del 2 settembre,
sono stati istituiti ora - e non prima - perché negli scorsi mesi
sono stati avviati una serie di studi che stanno giungendo a
conclusione: uno riguarda la questione degli incentivi alle
imprese, è uno studio che indica quali sono gli effetti delle
nostre leggi di incentivazione; effettivamente hanno raggiunto gli
obiettivi che ci si propone o devono essere fatte delle
modificazioni?
Vi è poi il problema del credito, dove sta andando avanti un
discorso di riordino dei "Confidi" e introduzione di strumenti
innovativi per quanto riguarda il finanziamento alle imprese anche
sotto forma di "venture capital". Vi è poi il problema della
ricerca e dell'innovazione, dove è in atto un'azione che tende a
verificare quali sono le novità che emergono in campo europeo; voi
sapete che questa è una tematica fortemente in evoluzione a livello
europeo, sia per quanto riguarda la ricerca, sia per quanto
riguarda l'innovazione tecnologica, e questo ci consente oggi di
rafforzare l'azione di "marketing". Oltre a questo è in corso
un'analisi sul riorientamento degli enti strumentali della Regione.
Parlavamo con i colleghi del Friuli: anche loro stanno pensando ad
un ruolo diverso della loro finanziaria e vi ricorderete che quando
nacque da noi "Finaosta", aveva preso a riferimento questo tipo di
struttura come finanziaria, e dicevo che questi collegamenti
consentono anche di sviluppare delle iniziative sinergiche.
Le cose che sono successe dal 19 gennaio ad oggi (al di là della
norma sull'anticipo della cassa integrazione che è ampiamente
nota): c'è, da una parte, una disponibilità delle parti sociali di
attivare la "task force" per affrontare fasi congiunturali
negative, è stata approvata una nuova normativa dal Consiglio in
materia di affidamento dei lavori pubblici, è in fase conclusiva la
revisione dei prezzi del settore edile, è a buon punto una
revisione di circa una quarantina di prezzi e, entro la fine
dell'anno, vi sarà la revisione complessiva; questo era uno degli
altri elementi che era stato posto con forza dal mondo
imprenditoriale del settore edile. È stata poi rinnovata la
procedura in materia di acquisizioni di beni e servizi, sapete che
questo è uno degli elementi sottolineati anche dalle imprese; sono
stati individuati dei nuovi strumenti per quanto riguarda il
finanziamento del capitale dell'impresa, rispetto al quale sono
state fatte delle prime iniziative nel settore industriale ed è
avviato il confronto per la riorganizzazione del settore dei
"Confidi".
Nella legge "Omnibus" è previsto un adeguamento dei massimali di
spesa per gli incentivi previsti dalla legge n. 6, è in corso un
confronto con le parti sociali sulla semplificazione
amministrativa, sono in corso degli importanti progetti sul piano
dell'innovazione - penso alla banda larga, il digitale terrestre -
che possono consentire una maggiore connettività a livello
regionale e quindi di avere un utilizzo della banda larga più
diffuso di quanto oggi non sia sul territorio, e questo consente di
costituire dei "clusters" virtuali fra imprese che lavorano nel
settore della "information and communication technology". È stato
raggiunto un accordo con le parti sociali in materia di
apprendistato professionalizzante, consentendo alle imprese di
poter assumere come apprendisti lavoratori che hanno fasce di età
più elevata rispetto a quello che è previsto dalla normativa
nazionale; sono in corso collaborazioni per quanto riguarda
attività di ricerca in importanti settori e imprese industriali. Il
"marketing" territoriale rientra fra gli obiettivi di medio periodo
e la deliberazione della Giunta va in quella direzione. Tornando
all'attività svolta finora da "Finaosta", occorre evidenziare che
l'utilizzo di intermediari specializzati risale al secondo semestre
2002, il rapporto con questi intermediari è rimasto attivo sebbene
non su base contrattuale.
Infine, sull'ultima richiesta, sulla base delle risultanze del
gruppo di lavoro, che si è riunito per la prima volta nei giorni
scorsi e si riunirà di nuovo lunedì prossimo, sarà possibile
valutare quale tipo di attività di promozione dell'area è più
confacente alle mutate condizioni del mercato internazionale, quali
sono i punti di attrattività e i punti di forza sui quali bisogna
puntare per favorire gli insediamenti sul nostro territorio, in
quali settori e con quali "partners" industriali sarà possibile
avviare proficue attività di ricerca e sperimentazione, con
l'obiettivo di individuare nuovi prodotti ad alto valore aggiunto.
Oltre a questo, l'intenzione del gruppo è quella di rafforzare
l'attività di promozione, anche attraverso una collaborazione con
le altre Regioni, il discorso che facevo prima, con le Regioni a
statuto speciale a noi simili e con Regioni limitrofe. Sappiamo che
non è un tema che esauriamo con una interpellanza; il tema è
complesso e questo è un capitolo che si aggiunge ad una storia che
continuerà in futuro.
Presidente - La parola al Consigliere Comé.
Comé (SA) - Lei ha già occupato quasi il tempo a sua
disposizione e ha detto che era solo la prima parte del primo tempo
della "questione industria".
Per quanto riguarda gli incarichi che sono stati affidati, lei
mi ha parlato di "Finaosta", "Espace Aosta" e forse poi ci sarà
anche "Centro Sviluppo", che sono le 3 società che operano per le
consulenze della Regione. Per quanto riguarda la società francese,
sia io che il collega Lattanzi lo scorso anno avevamo presentato
una iniziativa e lei aveva comunicato il risultato di questa
società francese, quindi l'analisi fatta da questa società è
un'analisi già un po' vecchia. Lei dice che state operando in
collaborazione con le altre Regioni e che da parte delle altre
Regioni si constata che ormai gli industriali stanno sempre più
delocalizzandosi nei Paesi dell'Est. Direi che forse sarebbe
opportuno affidare un incarico a qualche consulente per sapere
perché gli industriali vanno nei Paesi dell'Est; una delle risposte
sarà per l'alta burocrazia che è uno dei grossi problemi che
abbiamo;un altro dei problemi che gli industriali stanno subendo è
l'enorme mole di associazioni ed enti di controllo, oltre che
certamente un fattore economico. Questi sono i due punti forti che
impediscono agli imprenditori di continuare a svolgere l'attività
nel nostro territorio... altro che "marketing" territoriale!
Da parte nostra l'unica cosa che vediamo che non emigrano nei
Paesi dell'Est sono i gruppi di lavoro, le commissioni e le società
di consulenza. Speriamo che questa tendenza nei prossimi anni vada
ad invertirsi!
