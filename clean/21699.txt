Classificazione
INDUSTRIA



Oggetto del Consiglio n. 1432 del 28 luglio 2005 - Resoconto
OGGETTO N. 1432/XII - Utilizzo di strutture in stato di
abbandono nell'area Cogne. (Interpellanza)
Interpellanza
Premesso che:
- nell'ambito della riconversione delle aree industriali
Cogne, dismesse dall'omonima acciaieria, procedono i lavori di
edificazione di nuove strutture da destinare ad insediamenti
produttivi e a sede di attività formative e di servizio;
- da ormai molti anni permangono in stato di evidente
abbandono sia i capannoni situati tra la dimessa portineria di
Ponte Suaz, sia il fabbricato di via Paravera nel quale erano
allocati parte degli uffici amministrativi;
il sottoscritto Consigliere regionale
Interpella
Il Presidente della Regione e l'Assessore delegato per
conoscere:
1) quali sono gli intendimenti dell'Amministrazione circa i
corpi di fabbrica innanzi richiamati, con specificazione dei motivi
del loro decennale abbandono e indicazione dei tempi di riutilizzo
di tali aree.
F.to: Frassy
Presidente - La parola al Consigliere Frassy.
Frassy (CdL) - Non è la prima volta che parliamo di "area
Cogne", penso che non sarà neppure l'ultima, perché l'"area Cogne"
è sufficientemente ampia per prevedere che ci porterà a ragionare
ancora per parecchio tempo. Come già in passato, e penso ancora per
un po' in futuro... però le premesse ad ogni ragionamento non
possono non partire dal lontano 1997, dall'accordo di programma, e
non possono non ripetere quello che ci siamo già detti in
quest'aula e fuori in convegni e sui giornali, che quell'accordo di
programma con il Comune di Aosta e la Regione è datato e superato.
Va bene dirlo ma, come già in passato, sollecitiamo dei fatti
concreti alla revisione di quell'accordo di programma, anche perché
siamo convinti che sia necessario arrivare a delle soluzioni
diverse rispetto a quelle a suo tempo delineate.
Con questa interpellanza chiediamo notizie su degli immobili che
definiamo in stato di abbandono, anche se una parte di essi è
utilizzata per effettuare iniziative inerenti la formazione
professionale, ma nel complesso le palazzine ex amministrative di
via Paravera, perlomeno la prima parte di quelle palazzine, poi
tutti quei complessi di tipo industriale a ridosso della portineria
del Pont Suaz sono lì che fanno brutta mostra di sé al degrado del
trascorrere del tempo. Pensiamo che vadano fatte delle valutazioni
e vadano individuate delle priorità negli interventi, anche perché
l'area del Pont Suaz non è più un'area periferica come una volta.
Quell'area è destinata a diventare sempre più centrale rispetto
alla vita della città di Aosta. Le distanze non sono molto diverse
rispetto a quelle che una volta facevano dire che via Roma e
l'Ospedale erano periferiche rispetto al centro cittadino.
Quell'area delle palazzine amministrative a ridosso della ferrovia
è un'area che, anche con le prospettive urbanistiche di
rivisitazione degli ingressi alla città di Aosta, dovrebbe
diventare molto centrale.
In sintesi con questa interpellanza le chiediamo che
intendimenti vi sono da parte dell'Amministrazione regionale in
relazione non solo all'accordo di programma, ma soprattutto nella
previsione di una revisione, per vostra stessa ammissione,
dell'accordo di programma e soprattutto quali saranno i tempi di
riutilizzo dignitoso di quelle strutture e i motivi che fino ad
oggi, a dispetto di quella che dicevo una loro centralità
urbanistica, li hanno portate ad essere trascurate. Vi è un
discorso di valorizzazione del patrimonio immobiliare rispetto alle
esigenze di continua espansione degli uffici dell'Amministrazione
regionale, ma anche di altre amministrazioni pubbliche, pensiamo
soltanto al problema degli uffici finanziari dell'amministrazione
dello Stato, pensiamo agli uffici giudiziari e quant'altro, perciò
penso che su tali immobili una qualche valutazione con tempi
ragionevoli debba essere fatta. Questa interpellanza vuole
innescare un primo passo verso una definizione più completa del
loro riutilizzo.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto alle cose che ha detto il
collega Frassy, condivido la necessità di andare ad una
rivisitazione dell'accordo di programma del 1996 sia per quanto
riguarda l'area "F8bis" per la sua centralità rispetto alla città
di Aosta, sia per quanto riguarda l'insieme dell'area nel suo
complesso. È intendimento di questa Giunta l'accordo con
l'Amministrazione del Comune di Aosta, che si è appena insediata,
ma che all'interno del proprio programma prevedeva - la maggioranza
attuale - la ridefinizione dell'accordo di programma; quindi nei
prossimi giorni apriremo una discussione con il comune per vedere
come valorizzare quest'area. Vi è stato anche un ordine del giorno
del Consiglio regionale per l'area "F8bis", ma credo che la
necessità di andare ad una ridefinizione dell'area e soprattutto a
una valorizzazione nella direzione che diceva il Consigliere
Frassy, soprattutto per la "F8bis", per l'insediamento di uffici
direzionali, pensando a soluzioni che possono riguardare la
riallocazione di alcuni uffici di pertinenza dell'Amministrazione
regionale... ritengo sia un tema da affrontare al più presto.
Fatta questa premessa, tenuto conto che dal 1996 ad oggi sono
passati 10 anni, ma sono cambiati anche molti scenari, mi limiterò
a dire qual è oggi l'attuale situazione delle strutture oggetto
dell'interpellanza. Per quanto riguarda gli edifici in area "F8
bis", esiste un PUD che è stato presentato al Comune di Aosta da
qualche anno e attualmente questa situazione è congelata proprio in
relazione al discorso che facevamo prima: di andare ad una
ridefinizione di un accordo di programma. Per quanto riguarda gli
attuali edifici, quello che è denominato "laboratorio tecnologico",
ospita attualmente, in regime di comodato, le aule di "Progetto
Formazione" e a sud vi sono magazzini per il deposito di materiali
e mezzi dell'Amministrazione comunale. Per quanto concerne invece
l'area "UC 108-109", l'area a fianco dello stabilimento
industriale, per quanto riguarda l'area "UC 109", prospiciente
all'edificio denominato "laboratorio tecnologico", l'entrata in
vigore della "legge Seveso" ha introdotto ostacoli autorizzativi
all'edificazione nei pressi dell'impianto ossigeno della "Cogne
Acciai Speciali" rispetto agli edifici che erano stati previsti nel
progetto presentato al comune. Per quanto riguarda invece la
Palazzina collaudi, quella vicina al passaggio a livello
ferroviario, l'amministrazione comunale ha predisposto un progetto
planivolumetrico zonale e uno specifico progetto di recupero della
palazzina, anche questa è sottoposta all'iter autorizzativo del
Comune di Aosta ed è in attesa della conclusione di tale iter
autorizzativo, in cui vi sono anche problemi di allacciamento
fognario su via Paravera. L'utilizzazione che si intenderebbe fare
è quella di un uso "a polmone" per situazioni di emergenza
dell'Amministrazione regionale, intesa come ristrutturazione o
utilizzazione temporanea di uffici che potrebbero essere
interessati a ristrutturazione. Vi è poi la Palazzina chiamata
"PRO", adiacente all'attuale palazzo della direzione, che è
destinata alla demolizione nella proposta di PUD presentata in
comune. Per quanto concerne il palazzo della direzione, il corpo
più pregiato, attualmente è locato alla "Cogne Acciai Speciali" ed
esiste un progetto di ristrutturazione affidato dalla "Cogne"
all'Architetto Cossard. La "Cogne", quindi, è orientata a mantenere
all'interno di questi uffici la propria direzione; lei sa che in
passato la "Cogne" aveva un orientamento diverso, che era quello di
costruire un nuovo palazzo per gli uffici. Per quanto attiene
l'edificio adiacente al vecchio palazzo della direzione,
attualmente questo è occupato dall'archivio storico della "Cogne",
che è stato donato da "Fintecna", e viene gestito da "Vallée
d'Aoste Structure".
Mi sono limitato ad un'elencazione della situazione e rimando
alla premessa per quanto riguarda cosa si intende fare in futuro e
quali sono le linee guida dell'accordo di programma; gli accordi di
programma passano in Consiglio, come è evidente, però vorremmo fare
una discussione più approfondita sulla base anche di soluzioni che
devono essere condivise con il Comune di Aosta, anche perché
riteniamo vadano risolte anche alcune questioni legate alla
delocalizzazione di alcune attività che attualmente vi sono nei
pressi: penso alla sede della "SAVDA" e ad altre cose, che devono
vedere un ripensamento dell'attuale "area Cogne", in relazione ad
ipotesi di costruzione di un distributore di gas metano per
automezzi, in particolare per autobus, rispetto al quale vi è già
una richiesta di una società di autotrasporti valdostana, che
intende modificare il proprio parco automezzi da gasolio a metano.
Stiamo vedendo alcune soluzioni, non appena avremo un quadro meglio
definito, sarà mia cura andare ad un confronto in Consiglio o in
commissione.
Presidente - La parola al Consigliere Frassy.
Frassy (CdL) - La replica sarà breve, nel senso che noi
prendiamo atto che l'accordo di programma deve essere rivisto, che
nei prossimi giorni verrà aperto un confronto fra Amministrazione
regionale e quella comunale, prendiamo atto che sono passati 10
anni - quasi invano - rispetto a quell'accordo di programma e a
quelle progettazioni; di conseguenza, auspichiamo che non ne
passino altrettanti invano e che si possa arrivare a ridefinire un
riutilizzo completo e funzionale di quelle aree, aree che è
innegabile diventeranno centrali e importanti. Esprimiamo alcune
perplessità sull'ipotesi del cosiddetto "polmone per uffici
regionali" se si colloca nella palazzina di via Paravera, perché
quella palazzina, anche a fronte degli interventi di tipo
urbanistico del Comune di Aosta, dovrebbe acquisire una sua
centralità, perciò sarebbe opportuno evitare quelle situazioni di
precarietà e di interferenza con il traffico, come comportano
continui movimenti, traslochi... e insediamento di uffici che
magari non sono supportati da parcheggi adeguati, anche se nella
zona dovrebbero essere individuati parcheggi sufficienti.
Auspichiamo perciò che ci si possa confrontare su una revisione di
programmi in itinere, auspichiamo che non si arrivi con il solito
"pacchetto chiuso", auspichiamo che non si arrivi al momento della
votazione con frette non sostenibili perché 10 anni sono passati.
La invitiamo perciò a farsi garante di un confronto politico, che
non dovrebbe contrapporre ideologicamente le forze politiche, ma
dovrebbe consentire l'apporto di visioni differenti, ma che
potrebbero valorizzare le soluzioni conclusive. La invitiamo a
portare questa materia nel percorso che vi sarà a livello di
confronto fra le amministrazioni, a dei momenti di confronto anche
nelle commissioni per poter consentire alle forze politiche di
apportare il loro tributo allo sviluppo di un'area strategica e in
forte ritardo rispetto alle previsioni.
