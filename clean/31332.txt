Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria



Oggetto del Consiglio n. 419 del 11 marzo 2009 - Resoconto
OGGETTO N. 419/XIII - Interpellanza: "Attivazione di servizi
a favore di persone alcool dipendenti".
Interpellanza
La DGR n. 3747 del 2007 ha espressamente previsto per gli
alcool dipendenti iniziative a favore di persone che abbiano già
completato un programma terapeutico raggiungendo una buona
autonomia.
Il servizio, definito di gruppo-appartamento, si
rivolge a coloro che hanno già raggiunto un buon livello di
indipendenza, ma necessitano ancora di supporto, in un quadro
volutamente poco strutturato e ad alta autonomia personale, per
consentire la gradualità nel passaggio dalla comunità o situazione
protetta alla vita in piena autonomia;
La citata deliberazione fissa il numero dei posti per
appartamento e degli operatori previsti per ogni modulo di gruppi
appartamento e stabilisce la necessità di convenzioni triennali e
di un finanziamento mediante retta giornaliera;
i sottoscritti Consiglieri regionali
Interpellano
la Giunta regionale per sapere:
1) quanti gruppi-appartamento siano stati finora
attivati;
2) quante Convenzioni siano state stipulate con gli
utenti;
3) quanti immobili siano stati acquistati o locati allo scopo
dall'Amministrazione regionale o dall'USL;
4) quale numero di strutture si ritiene saranno attivate nel
corso dei prossimi due anni.
F.to: Louvin - Giuseppe Cerise
Président
- A été déposée à la présidence une proposition
signée par les Conseillers Fontana, Donzel, Rigo, Morelli, Lanièce,
Maquignaz, Rini, Crétaz et Impérial. Je prie les huissiers de la
distribuer et après on va l'inscrire.
La parole au Conseiller Louvin.
Louvin (VdAV-R)
- Assessore Lanièce, presumo di
rivolgermi a lei per competenza. È una piaga quella
dell'alcoldipendenza che purtroppo non risparmia la Valle d'Aosta e
credo ne siamo tutti consapevoli. Una piaga che oltre a provocare
danni fisici e danni psichici nelle persone che cadono vittima
della dipendenza dall'alcol, come di altre dipendenze, ha delle
ripercussioni sul piano sociale molto rilevanti in termini di
perdita di posti di lavoro, di infortuni sul lavoro, di
disgregazione di nuclei familiari, di violenza domestica,
eccetera.
A fronte di questo e a fronte della previsione che ha fatto la
Regione negli scorsi anni, mi riferisco in particolare alla
delibera 3747/2007, che ha previsto una gamma di iniziative per
contrastare il fenomeno e per favorire il reinserimento sociale
delle persone colpite da questa forma di dipendenza dall'alcol, c'è
stata anche l'indicazione molto netta e precisa di un momento di
reinserimento che si chiama gruppo-appartamento. Cioè, una volta
usciti dalla fase acuta, gli alcoldipendenti sono indirizzati verso
forme di residenzialità in qualche modo protetta, seguita,
assistita (se non ho capito male la filosofia che è stata
individuata) che consente loro di vivere in un quadro che per
quanto possibile li sottragga al rischio di ricaduta, perché il
nucleo della questione è quello di impedire che, tornando nel loro
stesso ambiente familiare di origine, ci sia immediatamente la
tendenza a riprendere abitudini malsane.
Abbiamo avuto delle segnalazioni anche da persone interessate a
questo momento di reinserimento, che pare non abbiano trovato
finora risposte adeguate per una certa carenza nel fornire questo
tipo di servizio. Le sono a chiedere che ci dica qual è lo stato
dell'arte, quante sono queste strutture, questi
gruppi-appartamento, se ne sono stati attivati, quante convenzioni
siano state stabilite in questo rapporto contrattuale che si
stabilisce con l'interessato per dire: noi ti veniamo incontro,
organizziamo questo servizio per te, a condizione che ci sia il
rispetto di determinate regole; quanti e quali siano gli immobili
comprati o locali dall'Amministrazione a questo scopo e anche
guardando al prossimo futuro cosa ci aspetta, quante di queste
saranno attivate.
I dati che noi conosciamo sono purtroppo inquietanti. Sono dati
del SERT, forniti in occasione del ventennale della struttura, e
parlano di una media di 550 ricoveri l'anno per fenomeni di
alcoldipendenza; quasi il 3 percento di ricoveri ospedalieri sono
legati a queste patologie, e con una condizione purtroppo di bere
problematico che tocca il 20 percento della popolazione. Sono dati
forniti dal SERT, non sono esagerazioni improvvisate.
Grazie intanto della cortesia che avrà nel darci lo stato delle
cose in questo delicato momento di reinserimento.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio il collega
Louvin per aver portato questo problema in aula. Effettivamente, se
ricordate, quando c'è stata la discussione del IV rapporto sulle
politiche sociali, uno dei punti critici - abbiamo parlato di
eccellenze, ma abbiamo parlato anche di punti critici - era proprio
quello che sottolineava come, a livello di SERT, ormai sia
preponderante la componente che si rivolge al servizio per problemi
di alcoldipendenza piuttosto che di tossicodipendenza, e come si
sia sottolineato il fatto che sia un fenomeno che coinvolge sempre
più i giovani e addirittura anche i minori. In questo senso stiamo
portando avanti delle politiche di prevenzione, ci sarà una
campagna di promozione (che sarà presentata a breve), con uno spot
televisivo che va in questo senso.
È stata ricordata la delibera che ha determinato il riordino del
sistema regionale dei servizi per le dipendenze patologiche, la
3747/2007, che è, come ho detto, un passaggio importante. Ricordo
come questo atto di riordino si sia qualificato anche per il
percorso partecipato che lo ha generato, per il ruolo attivo che i
servizi pubblici e privati hanno saputo giocare a fianco della
Regione, per l'avvio e il rafforzamento di una cultura della
coprogettazione, del lavoro di rete e della condivisione per il
miglioramento del sistema.
La volontà regionale di attivare politiche nel campo delle
dipendenze patologiche, finalizzata a promuovere il recupero e
soprattutto l'inclusione sociale delle persone coinvolte e delle
loro famiglie, ha portato ad orientarsi a un sistema di risposte
terapeutiche che integri e valorizzi competenze, saperi ed
esperienze nel settore pubblico e privato sociale accreditato,
nonché il ruolo dell'associazione dei gruppi di auto mutuo aiuto,
che hanno un ruolo importante proprio in questa fase di recupero.
Il dare centralità alla persona non disgiunta dalle esigenze della
collettività, dalla famiglia degli altri committenti fino alla
società civile, obbliga ad un cambiamento concettuale,
terminologico e metodologico che porti a superare un approccio
centrato sui servizi. Il sistema che cura dovrà pertanto possedere
metodologie comuni, procedure diagnostiche e terapeutiche
condivise, strumenti di base omogenei condivisi che possano
identificarlo nel suo modo di funzionare, conducendo verso percorsi
definiti e riconoscibili, oltre che integrati.
Per quanto riguarda la prima domanda, si chiede quanti
gruppi-appartamento siano stati finora attivati. Richiamato come il
servizio di gruppo-appartamento non è destinato specificatamente
solo ad alcoldipendenti, ma a uomini e donne che abbiano completato
un programma terapeutico, sia esso riferito a sostanze legali che
illegali. La delibera del 2007, come chiarito in premessa, riordina
il servizio dei servizi per le dipendenze patologiche presenti sul
territorio regionale, definendo fra l'altro gli aspetti che
compongono il sistema, le competenze, il target dei fruitori e dei
servizi stessi. Lo sviluppo del sistema richiede dei passaggi
successivi, primo fra tutti la determinazione del fabbisogno:
infatti non è mai stato definito un fabbisogno di queste
strutture.
La Giunta nella seduta del 20 febbraio 2009 ha esaminato una
proposta di deliberazione che va ad individuare per la prima volta
il fabbisogno di strutture per dipendenze patologiche, sia
ufficializzando la situazione attuale - distretto uno, distretto
tre dove sono già presenti delle strutture - sia prevedendo la
possibilità di creare nuove strutture. Sono quindi previsti 4
gruppi-appartamento uno per distretto, più un centro di pronta
accoglienza residenziale a copertura di tutto il territorio
regionale. A seguito di questo passaggio, dovrà poi passare in V
Commissione e quindi si procederà all'atto in questione.
Si informa che il gruppo tecnico consultivo regionale per il
coordinamento degli interventi di politiche sociali e sanitarie
delle dipendenze patologiche, nella seduta del 16 gennaio ha
esaminato la proposta di una cooperativa del privato sociale,
relativa alla attivazione di un gruppo-appartamento per utenti
alcol e tossicodipendenti.
Quante convenzioni siano state stipulate con gli utenti: la
procedura non prevede l'attivazione di convenzioni dirette con gli
utenti, ma l'attivazione di contratti fra l'azienda USL e le
cooperative del privato sociale, che intendono proporsi per
l'attivazione di servizi e nello specifico gruppi-appartamento, a
ciò preventivamente autorizzate ed accreditate ai sensi della legge
regionale 4/2001. Quindi, c'è un piano individuale terapeutico e
ogni caso sarà valutato dal gruppo progettazione orientamento
valutazione (POV), dove sono rappresentati tutti i responsabili dei
vari servizi, che deciderà qual è in seguito al piano individuale
il percorso e il servizio più adeguato per il caso.
Quanti immobili siano stati acquistati o locati allo scopo
dall'Amministrazione regionale o dall'USL: anche qui non si intende
né da parte dell'Amministrazione regionale né da parte dell'azienda
procedere all'acquisto o alla locazione di locali per tale scopo,
ma si afferma che si seguirà la procedura finora seguita per altre
strutture dell'area delle dipendenze patologiche. Vale a dire: dopo
autorizzazione accreditamento da parte dell'Assessorato di
cooperative del privato sociale che intendano realizzare tali
tipologie di servizio, allora l'azienda procederà alla convenzione
con tali cooperative per l'espletamento dei servizi.
Quale numero di strutture si ritiene saranno attivate nel corso
dei prossimi due anni: come già detto, oltre le due comunità
esistenti si prevede di creare quattro gruppi appartamento, uno per
distretto, più il centro di pronta accoglienza residenziale a
copertura di tutto il territorio regionale. Ricordo, poi, che
esiste anche il servizio territoriale socioeducativo, che è
finalizzato al reinserimento delle persone che hanno finito il
percorso assistenziale sanitario. Questo servizio territoriale
prevede che gli operatori vadano a domicilio e aiutino ancora chi è
alla fine del percorso nell'inserimento nella società. Quindi si
tratta di un servizio dove c'è la possibilità di seguire trenta
casi, casi che sono già ben compensati e che comunque necessitano
ancora di un accompagnamento.
Ricordo che in ogni gruppo appartamento possono essere accolte
fino a quattro persone, quindi quattro posti; il percorso prevede
un soggiorno di un anno circa e poi il SERT valuterà caso per
caso.
Infine ricordo la presenza delle cosiddette comunità alloggio,
che è vero che sono destinate ai pazienti psichiatrici, ma sempre
più spesso problemi psichiatrici legati all'alcol e
tossicodipendenza sono strettamente legati, quindi le comunità
alloggio sono un'ulteriore possibilità di accompagnamento per
questi pazienti nel loro programma terapeutico.
Président
- La parole au Conseiller Louvin.
Louvin (VdAV-R)
- Non le nascondo, Assessore, una certa
amarezza nel vedere che qui siamo in presenza di un anello debole
della catena di aiuto e di recupero di questa categoria di persone.
In estrema sintesi, mentre la delibera del 2007 indica come
servizio esistente quello del gruppo appartamento, oggi in base
alla sua risposta si deve riconoscere che di gruppi appartamento
non ne sono ancora stati attivati. Ho capito che si inizia a fare
qualcosa, ma mi pare in modo ancora un po' lento e macchinoso. Ho
l'impressione che qui si debba invece cercare di dare delle
risposte forse più elastiche alla richiesta che viene fatta, magari
cercando di individuare altri soggetti o disponibilità eventuali
delle famiglie, di mettere a disposizione degli appartamenti per
finalizzarli a questo scopo, perché il rischio è sempre lo stesso:
la ricaduta, il ritorno all'indietro, se non c'è un ambiente
diverso che viene creato intorno a queste persone. Quello che
sentiamo, parlando con i familiari delle persone colpite dal
problema di alcoldipendenza, è sempre lo stesso: tornano a casa e
ricadono regolarmente nella stessa abitudine. È fondamentale creare
un luogo diverso e stando alla dimensione del fenomeno che abbiamo
anche ricordato poco fa, l'ipotesi di andare a quattro
gruppi-appartamento per distretto, cioè a un totale di sedici posti
ipotetici, per il futuro, mi sembra ancora una risposta un po'
debole, anche se unito al servizio a domicilio.
Francamente avrei immaginato che si tentasse di riservare,
nell'ambito della edilizia pubblica, qualche spazio fin da subito,
qualche appartamento fin da subito per questo tipo di esperienza
che a quasi due anni dalla delibera quadro che è stata adottata non
è ancora praticato. Su questo c'è stato anche un equivoco con le
famiglie, perché si sono create delle aspettative. Si è parlato
molto di questo con le famiglie e oggi queste famiglie vivono nella
assoluta incertezza circa l'istituzione o meno di queste strutture.
Ci sono purtroppo delle fasi cicliche in questa dipendenza, che
sono da fronteggiare con questo tipo di strumenti e i tempi nei
quali vedo essere approntata la reazione della Regione e dell'USL
mi sembrano ancora piuttosto lenti.
Vorrei concludere con un'osservazione
a latere
su una
certa sottovalutazione complessiva del problema
dell'alcoldipendenza. A fronte della vastità di questo fenomeno,
abbiamo la sensazione che ci sia anche in amministrazione una
duplice visione: siamo stati sorpresi di apprendere che da parte di
esponenti della Giunta regionale sono stati indirizzati degli
appelli al Presidente del Consiglio dei ministri e al Ministro per
l'agricoltura a proposito della limitazione del tasso alcolemico,
per denunciare una errata campagna di demonizzazione a carico
prevalentemente dell'alcol, in particolare del vino. Sono - lo
confesso - un modesto consumatore, ma credo che siamo la maggior
parte di noi a fare le dovute differenze rispetto a un consumo
modico. Ma a fronte di 600 sospensioni di patenti all'anno in Valle
d'Aosta per guida in stato di ebbrezza e a un dato a mio avviso
ancora più inquietante, cioè che fra gli adolescenti che usano
sostanze di dipendenza il 63 percento beve alcolici regolarmente,
trovo singolare che da parte della Giunta il momento di
esternazione sul tema sia quello di preoccupazione che non sia
troppo abbassato il tasso alcolemico per quanto riguarda la guida
sulle nostre strade.
Per quanto riguarda in particolare la questione dei
gruppi-appartamento, l'insistenza nostra è molto forte, perché
vengano attivati quanto prima questi servizi.
