Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1473 del 17 ottobre 1990 - Resoconto
OGGETTO N. 1473/IX - Interruzione del servizio ferroviario
sulla linea Aosta - Pré-Saint-Didier per lavori di ammo-dernamento
(Interpellanze).
Presidente - Les points à l’ordre du jour n° 16
et n° 17 abordent le même problème; je propose donc de les discuter
ensemble. Je donne la lecture des interpellations:
INTERPELLANZA
Appreso dagli organi stampa, che il Compartimento di Torino
delle Ferrovie dello Stato intenderebbe interrompere il servizio
ferroviario della linea Aosta - Pré-Saint-Didier, a partire dal
prossimo 1° novembre;
Sottolineato che tale interruzione del servizio determinerebbe
situazioni di disagio ed una ulteriore riduzione
dell’utenza ferroviaria in Valle
d’Aosta;
il sottoscritto Consigliere regionale del Gruppo Verde
alternativo
interpella
la Giunta regionale per sapere:
1) quali sono le informazioni in merito alle intenzioni del
Compartimento ferroviario di Torino per la linea Aosta-
Pré-Saint-Didier;
2) che cosa si intende fare per ridare un ruolo importante alla
linea ferroviaria Aosta - Pré-Saint-Didier.
?-
INTERPELLANZA
Secondo notizie di fonte sindacale il compartimento di Torino
sarebbe intenzionato a bloccare per oltre un anno, a partire dal 1°
novembre 1990, la circolazione dei treni sulla tratta Aosta -
Pré-Saint-Didier, al fine di realizzare lavori di ammodernamento
della linea e di automatizzazione dei passaggi a livello.
L’urgenza dei lavori deriverebbe dalla
possibilità di utilizzare uno stanziamento di 13 miliardi,
destinato a tale scopo.
Poichè, secondo le organizzazioni sindacali dei ferrovieri, i
lavori potrebbero essere realizzati senza fermare la circolazione
dei treni, fatto che provocherebbe gravi disagi agli utenti ed un
oggettivo ridimensionamento del servizio ferroviario,
i sottoscritti Consiglieri regionali del Gruppo Comunista
interpellano
la Giunta regionale per sapere:
1) quali iniziative sono state prese nei confronti
dell’Ente Ferrovie e del Ministero dei Trasporti
onde scongiurare una prolungata chiusura della tratta Aosta -
Pré-Saint-Didier;
2) quali sono gli intendimenti della Giunta rispetto ad una più
efficace utilizzazione della tratta ferroviaria Aosta -
Pré-Saint-Didier.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Tutti abbiamo appreso dagli organi di
stampa e dalle organizzazioni sindacali che il compartimento di
Torino delle ferrovie dello Stato intenderebbe interrompere il
servizio ferroviario della linea Aosta - Pré-Saint-Didier a partire
dal prossimo primo novembre; questo provvedimento verrebbe assunto
sulla base di un piano che riguarda il Piemonte e la Valle
d’Aosta di chiusure di tratte ferroviarie, per poi
intervenire per un loro potenziamento tecnologico.
Ora, i punti interrogativi che sono legati a questa notizia sono
tuttavia diversi; intanto questa interruzione del servizio, se
effettivamente si verificasse e se non fosse chiarita nelle sue
dimensioni, nelle sue scadenze temporali ecc., può preoccupare
notevolmente. Da una parte qualsiasi tipo di interruzione del
servizio ferroviario determina una ulteriore caduta delle utenze
che, per quanto limitate, ancora ci sono; chiaramente se il
servizio si interrompe per alcuni mesi o peggio ancora per alcuni
anni, anche quel poco di utilizzazione che finora
c’era evidentemente si orienterà verso altri flussi.
Già il fatto che ormai da quasi due anni la linea si interrompa a
Morgex e non prosegua fino a Pré-Saint-Didier ha determinato una
ulteriore riduzione della utilizzazione di questa ferrovia.
C’è poi l’altra grossa
preoccupazione - io la dico molto apertamente - che si parta con
una chiusura per il potenziamento e dopo si arrivi ad una chiusura
di fatto senza un intervento che ne determini una riapertura.
E’ chiaro che una volta interrotto il servizio,
magari le cose si protraggono nel tempo e quella che era la
chiusura provvisoria diventa una chiusura definitiva senza niente
di positivo.
Quindi la notizia ci ha preoccupato, o meglio ci ha preoccupato
da una parte perchè dall’altra c’è
anche la speranza che si traduca in qualcosa di positivo; pertanto
ritenevamo opportuno presentare una interpellanza al competente
Assessore ai Trasporti in modo da capire quali sono le informazioni
che sono a disposizione della Giunta regionale, quali sono le
intenzioni reali del compartimento ferroviario e come si intende
intervenire per evitare questa interruzione, per mantenere in
servizio la linea, certamente anche potenziandola e cercando di
riprendere il collegamento fino a Pré-Saint-Didier.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Le nostre notizie sono di fonte sindacale
e sono anche espressione di preoccupazioni molto sentite e molto
forti.
Secondo le notizie di fonte sindacale ci sarebbe una esigenza
che ha qualche verità, in quanto si tratterebbe di utilizzare degli
stanziamenti entro una certa scadenza; si tratterebbe di utilizzare
su questa linea uno stanziamento di 13 miliardi per
l’ammodernamento della stessa.
Le organizzazioni sindacali interessate fanno presente prima di
tutto che non è necessario chiudere la linea per eseguire dei
lavori di ammodernamento e che i lavori possono essere eseguiti
utilizzando uno scaglionamento dei treni in modo opportuno. Credo
che questo debba essere tenuto molto presente, semmai approfondito
dal punto di vista organizzativo con le organizzazioni
sindacali.
Il rischio che però viene paventato è quello che una volta
fermata per un lungo periodo la linea stessa, diventi molto più
difficile rimetterla in funzione in quanto i lavoratori interessati
sarebbero trasferiti altrove; problema che creerebbe disagi e che
renderebbe anche difficile il ripristino della funzione della linea
Aosta - Pré-Saint- Didier.
Abbiamo oggi di fronte il caos causato
dall’intenso traffico di TIR dovuto da una parte
alle agitazioni sindacali dei doganieri, dall’altra
alle decisioni del governo austriaco di bloccare il traffico alle
frontiere con l’Austria. Se la nostra Regione
corresse il rischio di perdere l’unica linea
ferroviaria che la collega con l’alta Valle,
potrebbero esserci anche gravi problemi in situazioni particolari
per lo stesso trasporto degli studenti, delle famiglie che hanno
bisogno di venire ad Aosta, perciò insistiamo perchè si presti la
massima attenzione a questo problema.
Quindi vorremmo conoscere da parte della Giunta quali passi sono
stati fatti e cosa si intende fare per evitare la fermata
prolungata per un anno di questa linea per
l’immediato; vorremmo anche sapere se la Giunta ha
qualche orientamento per una soluzione di natura più definitiva del
problema Aosta - Pré-Saint-Didier. Crediamo di non dover
sottolineare che questo Consiglio ha sempre espresso su questo tema
una grande attenzione e pensiamo che le risposte della Giunta
saranno all’altezza delle necessità.
?-
Si dà atto che dalle ore 17,44 presiede il Presidente
Dolchi.
?-
Presidente
- Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- Le due interpellanze sono praticamente
coincidenti, quindi darò una risposta sola per tutte e due.
Alla prima domanda, la direzione del compartimento delle
ferrovie dello Stato di Torino ha presentato
all’amministrazione centrale
dell’ente un piano per operare interventi
migliorativi e di automazione su 540 km di linee a scarso traffico
del Piemonte e della Valle d’Aosta, cioè i cosidetti
"rami secchi", per l’importo di oltre 130 miliardi
di lire.Si tratta dell’ennesimo piano che la
direzione compartimentale propone per recuperare
l’Aosta - Pré-Saint-Didier.
Prima di questo piano erano stati presentati nel tempo il piano
di soppressione dei passaggi a livello, quello di riduzione,
concordata con i sindacati, del personale di detta linea, quello
della convenzione con la Regione Valle d’Aosta ed
altri ancora, fino a quello che prevedeva rilevanti interventi
iniziati nei primi anni ’80 e quindi sospesi. Si
attende di conoscere l’esito della richiesta e il
relativo finanziamento da parte dell’ente.
Poichè però il piano di recupero, che in teoria dovrebbe avere
avvio il prossimo novembre, comporta la chiusura per i lavori della
linea Aosta - Pré-Saint-Didier per 14 mesi, si è provveduto ad
intervenire presso la direzione compartimentale di Torino per
richiedere e concordare l’esecuzione di lavori a
lotti, onde evitare la completa e continua chiusura della linea
stessa. Questo va nel senso indicato dagli interpellanti.
Oltre a questo, è stata consegnata una memoria il 4 ottobre,
personalmente dal Presidente Bondaz al Ministro dei Trasporti
Bernini. Stiamo seguendo attentamente l’evoluzione
della proposta fatta al compartimento di Torino e fatta a sua volta
dal compartimento di Torino prima, al fine di contemperare le varie
esigenze nel caso in cui la proposta stessa riceva il beneplacito
della direzione generale e innanzitutto al fine di stabilire un
programma di interventi a lotti. Questa è la risposta alla prima
domanda che è volta a chiarire quanto succederà
nell’immediato.
Per quanto riguarda il futuro della linea, occorre dire che
nella stessa data del 4 ottobre, durante l’incontro
fra il Presidente della Giunta regionale e il Ministro Bernini, è
stata posta tra i punti prioritari la rivitalizzazione della linea
Aosta - Pré-Saint-Didier, al fine di evitare che il suo degrado
comporti una progressiva sottoutilizzazione tale da giustificare la
sua eliminazione dalla rete ferroviaria italiana.
Il problema è comunque legato alle disponibilità finanziarie
dell’ente; in effetti, sul piano triennale delle
ferrovie che prevedeva 21.150 miliardi, l’ente può
oggi contare solo su 8900 miliardi di lire della finanziaria 90,
appena sufficienti per la parziale ripresa dei lavori già appaltati
sulla linea veloce Roma-Milano.
La soluzione del problema della Aosta - Pré-Saint-Didier può
quindi trovare un rapido sbocco soltanto a mezzo del disegno di
legge quadro che il Ministro Bernini sta predisponendo in questi
giorni sulla riorganizzazione del trasporto locale ferroviario.
Questo piano prevede per ogni Regione una società mista che potrà
gestire le linee a scarso traffico. In Valle d’Aosta
la società che dovrebbe gestire la Aosta - Pré-Saint-Didier, così
come è previsto dalla nuova legge, potrebbe vedere il proprio
capitale distribuito fra ente ferrovie dello Stato, enti pubblici
e, al limite, esemplificando, società private già concessionarie di
servizi di trasporto pubblico automobilistico.
Il nuovo disegno di legge comporta anche interventi finanziari
per circa 4000 miliardi per ristabilire
l’economicità delle gestioni delle linee a scarso
traffico. Stiamo comunque seguendo anche questa nuova prospettiva
che riteniamo importante per sviluppare appieno le potenzialità e
la valorizzazione della Aosta - Pré-Saint-Didier.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Vorrei fare alcune osservazioni. Mi
sembra che siamo ancora una volta di fronte a questo problema in
una situazione di notevole incertezza; come dicevo prima, la linea
Aosta - Pré-Saint-Didier è chiusa nel tratto fra Morgex e
Pré-Saint-Didier da ormai due anni perchè c’è questa
galleria di Montbardon che non presenta condizioni di sicurezza
adeguate. Quindi crediamo che il primo punto su cui si deve
intervenire nella linea sia proprio questo, che è attualmente
chiuso, e che non si giustifichi una chiusura sul tronco
attualmente in funzione almeno fino a quando non si sia intervenuti
sul tronco che è già chiuso. Cioè il primo intervento che occorre
realizzare è quello di sistemazione del tratto da Morgex a
Pré-Saint-Didier, in modo da renderlo agibile. E’ un
intervento che si può fare senza penalizzare
l’utenza, senza creare scombussolamenti nella
gestione della linea perchè già in questa fase qui
l’intervento è chiuso.
Quindi credo che una proposta che può fare
l’Amministrazione regionale è che il primo lotto -
se così lo vogliamo chiamare- di intervento sia quello sul tratto
già chiuso e su cui l’intervento è urgente.
Riteniamo che anche la prospettiva della società mista è una
prospettiva da tener presente e da percorrere; anche in previsione
di questa legge quadro di cui parlava l’Assessore
Fosson credo che dovremo cominciare ad attrezzarci, ad elaborare
delle idee e delle proposte perchè è una prospettiva, forse
l’unica, realistica per pensare di ridare un ruolo a
questa linea. Quindi lavorare in questa direzione, facendo anche
una scelta netta, cioè eliminando l’attuale
situazione per cui noi abbiamo sullo stesso tratto Aosta -
Pré-Saint-Didier corse parallele, ferrovia e linee
automobilistiche, con costi della Regione che vanno alle linee
automobilistiche e che scoraggiano un’utenza
ferroviaria. Quindi è opportuno andare a diversificare il tipo di
utilizzazione della ferrovia rispetto al tipo di funzione che ha il
trasporto su gomma e le linee automobilistiche. Diversificando
queste funzioni, evitando corse parallele che fanno gli stessi
itinerari ma che sottraggono utenza alla ferrovia, credo che una
società mista che gestisca questa linea possa anche fare una
operazione economicamente sostenibile.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Credo di dover suggerire
all’Assessore di prendere in considerazione, oltre
alla possibilità di effettuare questi lavori di ammodernamento
della linea a lotti - e in quel senso concordo con la proposta del
Consigliere Riccarand che se si parla di lotti, si cominci ad
effettuare i lavori sul tratto attualmente chiuso Morgex -
Pré-Saint-Didier - quindi la possibilità di effettuare i lavori a
tempo, vale a dire per un certo arco di tempo di fatto si possono
evitare treni in circolazione e si possono effettuare dei
lavori.
Mi pare che ci sia stato un interessamento, chiedo che questo
interessamento continui, proprio per evitare che si arrivi ad una
fermata della linea.
Sulla soluzione di tipo definitivo credo che dovremo fare uno
sforzo oltre che per seguire le proposte del Ministero, anche per
avere una proposta nostra come Regione. Quella della società mista
può essere una proposta da esaminare, in ogni caso comunque occorre
questo ruolo propositivo e probabilmente anche un intervento in
qualche modo diretto, efficace da parte
dell’Amministrazione regionale.
Per il momento prendiamo atto dell’impegno della
Giunta e assicuriamo il nostro interessamento al problema.
***
