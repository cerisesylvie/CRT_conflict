Classificazione
ASSETTO DEL TERRITORIO
Urbanistica e pianificazione territoriale
TRASPORTI E VIABILITÀ
Trasporti



Oggetto del Consiglio n. 629 del 27 maggio 2021 - Resoconto
OGGETTO N. 629/XVI - Interpellanza: "Compatibilità
dell'ipotesi di riattivazione della tratta Aosta-Pré-Saint-Didier
con l'accesso dalla "Porta Sud" della città di Aosta".
Bertin (Presidente) -
Punto n. 39 all'ordine del giorno.
Per l'illustrazione, consigliere Distort.
Distort (LEGA VDA) -
La presente interpellanza riporta
all'attenzione dell'aula una visione per la valutazione delle
scelte sulla ferrovia. Il tema relativo alle scelte sulla ferrovia
è stato già portato all'attenzione di quest'aula per quanto
riguardava la trattazione e l'approfondimento dell'aspetto
ambientale, l'impatto sul sistema traffico e sull'ambiente, in una
precedente trattazione. Ora le argomentazioni si spostano su un
altro settore, lo spirito è comunque sempre lo stesso, è lo
strumento dell'interpellanza che suscita, vuole suscitare una
riflessione, vuole argomentare, vuole creare confronto, perché la
posta in gioco, dal punto di vista economico, è molto alta e sono
presenti variabili che in questo momento possono essere prese in
considerazione, mentre una volta effettuate le scelte diventerà
troppo tardi. È proprio a questo livello che vanno operate le
scelte, le analisi relative al sistema di vita di un'intera
comunità, e qui entra in gioco una disciplina a me cara, ma di
fondamentale importanza: è la disciplina dell'urbanistica e
l'attività della progettazione su scala urbana, secondo il vero
obiettivo di questa disciplina, cioè avere visione di insieme. La
politica deve fare tra l'altro semplicemente questo: attuare una
visione d'insieme.
Ora entriamo nell'esposizione dell'argomento. Tra la tratta
Aosta-Chivasso e la linea Aosta-Pré-Saint-Didier chiaramente si
colloca l'intero apparato della stazione di Aosta, con i binari
ferroviari che ovviamente procedono senza interruzione da una linea
all'altra, costituendo però di fatto una cesoia sul disegno della
città. Chiaramente all'epoca di costruzione, fine '800, la ferrovia
doveva fare i conti con un disegno di città che era ovviamente
totalmente diverso. Il disegno che abbiamo oggi invece presenta una
città che scavalca la cesoia, la linea ferroviaria, e si sviluppa
anche nel territorio sottostante, un territorio che procede verso
sud. Tant'è che ha generato di fatto questa famosa sottozona FA08,
che è oggetto di attenzione urbanistica e sulla quale è necessaria
l'attuazione di un progetto di rigenerazione urbana, perché di
fatto questo succede ed è questo che racconta l'urbanistica. Ci
sono scelte di vario tipo, che vanno poi a incidere sul disegno
della città e sulle dinamiche della città e certe scelte possono
promuovere o penalizzare altre parti. Questo è quello che è
successo e proprio lo racconta perfettamente: la zona FA08, una
zona che necessita profondamente i processi di rigenerazione urbana
e di riqualificazione, si trova in queste condizioni proprio per un
elemento importante, esattamente questo elemento di cesoia, questa
sorta di estraneità con l'omogeneità del disegno di città.
Noi sappiamo che nella zona FA08 ci sono ruoli multipli di
progettazione, di approccio, di analisi, secondo i quali si può
avere un buon progetto di rigenerazione urbana, oppure una via di
mezzo, e tra l'altro le vie di mezzo non sono mai soluzioni ma sono
sempre generazioni di ulteriori problemi. Quindi il ruolo multiplo
è progettazione di completamento di un'area ancora priva di una sua
identità urbana, progettazione di intervento che diventa occasione
di rigenerazione urbana e azione di riconnotazione della città,
progettazione della funzione di accesso al centro urbano in
provenienza da sud, ed esattamente si chiama la Porta Sud, zona
FA08 trattata come la famosa Porta Sud della città di Aosta, sia a
livello pedonale che veicolare.
L'intera riflessione sulla progettazione urbana e sugli elementi
concettuali dei vari progetti ha trovato nelle diverse
articolazioni delle varie ipotesi un comune problema; è questo
importante e da qui entriamo esattamente nello specifico della
ferrovia: la criticità di superamento della cesoia prodotta dalla
linea ferroviaria. Per capirci, sono nate tre versioni.
La prima versione: si è studiata una soluzione in sottopasso,
soprattutto per transito pedonale, che comporta però problemi
connessi al degrado a cui velocemente si espone un'opera
sotterranea. Un sottopasso non è gradito dalla popolazione: questo
è un dato di fatto. Diventa poco presidiato, non gradito
dall'utenza, la quale si rifiuta di utilizzare il sottopasso,
quindi non è una soluzione. Non parliamo poi del transito stradale
veicolare, che in un sottopasso diventa un problema soprattutto di
imponenza dal punto di vista dell'opera di investimento.
La soluzione in sovrappasso comporta problemi di ingigantimento
delle opere emergenti della costruzione con impatto visivo, alti
costi, necessità di due elevatori per l'accessibilità del tragitto,
sia a valle che a monte della ferrovia, e quindi un investimento di
nuovo imponente e anche qui abbiamo una letteratura che comunque
segnala una preferenza del sovrappasso al sottopasso dal punto di
vista dell'utenza pedonale, ma comunque non funziona, cioè non è
qualcosa di naturale.
Ovvio, la terza ipotesi è quella che funziona, che
funzionerebbe. È il passaggio a raso che risulterebbe sicuramente
la soluzione più idonea, potrebbe permettere un'agevole qualificata
soluzione tanto per il transito veicolare, quanto per
l'attraversamento pedonale, quanto dal punto di vista degli
investimenti che diventerebbero molto limitati ed è altrettanto
quella che interferisce, però il rovescio della medaglia è una
forte interferenza con la linea ferroviaria.
Ecco che queste tre ipotesi, che hanno tutte un limite, hanno
fermato l'approfondimento e la prosecuzione, sono state tra i
responsabili di questo rallentamento, quindi sono colpevoli di
questo rallentamento, ma a volte, come diceva Sant'Agostino, la
colpa è
felix culpa
, perché questo permette di raggiungere
un momento temporale in cui possono esserci gli elementi per una
visione più completa. Allora, a questo punto ecco gli argomenti di
questa interpellanza.
Primo quesito: se nell'ipotesi in formulazione nei relativi
studi di approfondimento è stato tenuto conto dell'interferenza tra
la ferrovia e l'ipotesi di un accesso al centro urbano, mediante un
attraversamento a raso dalla Porta Sud e, in caso, con quali
conclusioni. Se invece, in caso negativo rispetto al precedente
quesito, è intendimento del Governo regionale procedere a eseguire
approfondimenti delle ipotesi inerenti nell'eventuale riattivazione
della tratta Aosta-Pré-Saint-Didier che tengano in considerazione
la compatibilità con un accesso dalla Porta Sud al centro urbano,
mediante una soluzione a raso e in caso con quali presupposti
progettuali. Cioè: ci abbiamo pensato, non ci abbiamo pensato, ma
nel caso non ci avessimo pensato come la vediamo attualmente.
Presidente -
Per la risposta il Presidente della Regione,
ne ha facoltà.
Lavevaz (UV) -
Anche questa è una questione ormai annosa
che risale a più di venticinque anni fa. Il primo accordo di
programma è del 1997 e io ero ancora tranquillo e spensierato al
liceo, quando si iniziava a discutere del futuro di questa zona
chiamata Porta Sud o la cosiddetta zona FA08, facendo riferimento
ai codici del piano regolatore. La prima difficoltà ovviamente
nell'affrontare questa tematica risiede proprio nel fatto che a
oggi, nonostante siano passati tanti anni, non è chiaro né definito
ancora cosa sarà della Porta Sud. Di conseguenza anche la domanda
rispetto alla mobilità tra il centro e la zona dipende molto da
cosa ci sarà nella zona stessa. Esiste appunto un accordo di
programma tra la Regione e la Città di Aosta che risale al 1997,
poi in parte rivisto nel 2011, che prevedeva la collocazione
nell'area FA08 di un centro direzionale con il nuovo Palazzo della
Regione, ipotesi che poi non è stata coltivata ed è ad oggi
tramontata. L'unica opera che è stata realizzata è il parcheggio
pluripiano.
Lo studio urbanistico più recente è quello del professor Mellano
del 2019, commissionato dal Comune di Aosta, che prende in esame
l'intera area FA08 e indica alcune delle opzioni in campo. Per
quanto riguarda il collegamento con il centro storico lo studio
Mellano formula tre ipotesi: di attraversamento della ferrovia,
come giustamente è stato ricordato anche da lei, un percorso
ciclopedonale con sovrappasso sulla ferrovia, un percorso
ciclopedonale con un sottopasso sotto la ferrovia e un percorso
sempre ciclopedonale di attraversamento a raso della ferrovia. Due
gli elementi costanti in queste tre proposte: si tratta sempre di
collegamenti ciclopedonali e mai veicolari, un'ipotesi che mi pare
invece presente nell'interpellanza dove si parla di attraversamento
carraio, una tipologia che in realtà il Comune di Aosta non prende
in considerazione. L'altro dato che emerge dallo studio Mellano è
che tali ipotesi di attraversamento si collocano tutte all'altezza
della torre di Bramafan e quindi a una distanza sensibile di oltre
150 metri dalla attuale stazione ferroviaria, aspetto che è
rilevante per una serie di valutazioni che farò in seguito sulla
compatibilità tra eventuale attraversamento a raso e funzionalità
della ferrovia.
Venendo alle due domande, la prima: se nella ipotesi di
formulazione dei relativi studi di approfondimento è stato tenuto
conto dell'interferenza e se, in caso negativo rispetto al
precedente quesito, è intendimento del Governo regionale procedere
a eseguire approfondimenti. I documenti della Regione in cui il
tema viene accennato sono il programma strategico di interventi per
la ferrovia, approvato dal Consiglio regionale nel 2019, e la bozza
di piano regionale dei trasporti il cui testo è noto ai
consiglieri, ma che è ancora
in itinere
e deve ancora
svolgere la procedura di VAS. In tali documenti il tema viene
accennato senza arrivare a delle conclusioni, perché molte sono le
variabili da prendere in considerazione. Il programma strategico da
un lato mette in evidenza che la piena integrazione tra la linea
ferroviaria Aosta-Chivasso e Aosta-Pré-Saint-Didier è difficilmente
compatibile con l'ipotesi di un attraversamento stradale a raso dei
binari all'altezza della stazione o in prossimità ovest della
stazione.
Il tema è affrontato in due punti, laddove si parla di
integrazione e continuità tra i due servizi ferroviari, quello
proveniente da Ivrea e quello diretto a Pré-Saint-Didier, e inoltre
laddove si valuta l'ipotesi di un uso urbano della ferrovia nel
tratto tra Aosta Est e Sarre, per dare un servizio ulteriore alla
mobilità urbana come richiesto tra l'altro dal Consiglio comunale
di Aosta con uno specifico ordine del giorno del febbraio 2017. Il
programma strategico evidenzia quindi che le eventuali esigenze di
attraversamento dei binari dovranno essere soddisfatte con
soluzione su livelli diversi, ovvero tramite sottopasso o
sovrappasso.
Sempre nel programma strategico e anche nella bozza di piano
regionale dei trasporti viene però fatta anche una valutazione in
parte diversa, con riferimento all'ipotesi di realizzazione di un
sistema tram-treno tra Aosta e Courmayeur. Il programma strategico
e la bozza di PRT evidenziano che tale sistema innovativo potrebbe
rendere necessaria, soprattutto in una fase transitoria, la
separazione funzionale tra le due linee, una con i treni, quella
Ivrea-Torino, e l'altra con il tram-treno. In questo caso i due
documenti evidenziano che si aprirebbero anche eventuali
possibilità di realizzare un attraversamento a raso di dimensioni
contenute di carattere pedonale, da valutare nell'ambito della
definizione del sistema tram-treno.
Per concludere quindi, come avevo detto in premessa, la risposta
alle domande non è semplice e non è univoca, perché molte sono le
variabili da valutare sia per quanto riguarda il ruolo e le
attività della Porta Sud, sia per quanto riguarda il sistema da
adottare per portare il servizio di trasporto pubblico su binari
eventualmente fino a Courmayeur. Sicuramente sono necessari degli
approfondimenti prima di effettuare delle scelte definitive e sono
approfondimenti che vanno realizzati ricercando una stretta
collaborazione tra Regione e Comune.
C'è ancora un aspetto che voglio evidenziare prima di
concludere, che non è affatto marginale. Come è noto esiste già un
sottopasso alla stazione ferroviaria, è un sottopasso che è
incompiuto, però che già ora viene utilizzato non solo per accedere
ai treni, ma anche come collegamento tra Piazza Manzetti e la parte
a sud della ferrovia, un utilizzo che la realizzazione dell'area
FA08 del parcheggio pluripiano ha potenziato.
Tale sottopasso è incompiuto perché in realtà era stato
progettato e anche scavato per arrivare fino alla stazione degli
autobus di Piazza Carrel. Solo per gravi ritardi burocratici
l'opera non è stata completata. Inoltre, sul sottopasso sono
previsti interventi per collocazione di ascensori e anche per
scivoli che consentano l'agevole passaggio delle biciclette senza
doverle mettere a spalla per fare i gradini delle scale, come oggi
spesso succede.
Recentemente con l'assessore all'Urbanistica di Aosta è stato
ripreso in mano questo dossier e tra RFI e Comune di Aosta è stato
definito il protocollo di intesa fermo dal 2017, che consentirà di
dare avvio ai lavori reciprocamente programmati. È un intervento
che si può realizzare in poco tempo e che comunque darebbe già di
per sé un utile contributo al collegamento tra centro città e la
sua parte a Sud della ferrovia. La predisposizione degli scivoli
per le bici, che verranno installati nel sottopasso, agevolerà la
connessione ciclabile, tuttavia le dimensioni del sottopasso non
sono adeguate ad assorbire il transito di pedoni e ciclisti ed è
pertanto auspicabile realizzare una nuova connessione per
l'attraversamento dei binari ferroviari.
Presidente -
Per la replica il consigliere Distort.
Distort (LEGA VDA) -
Grazie Presidente della Regione per
la risposta. Lei in conclusione dice "la situazione non è
semplice". È chiarissimo e non è detto che si debbano trovare le
soluzioni solo alle situazioni semplici, sarebbe troppo facile. La
complessità non giustifica l'inerzia e soprattutto non giustifica
il fatto di non avere il coraggio di osare, perché questo dobbiamo
fare. Ci sono certe scelte, ci sono momenti in cui si possono
operare delle scelte: visto che parliamo di ferrovia possiamo dire
che è un treno che sta passando adesso. Dopo che è passato, dopo
che si sono effettuate delle scelte o dopo che si sono subite delle
scelte, noi non possiamo più operare diversamente.
Si tratta di capire se la continuità dei binari sia un dogma o
un oggetto di valutazione e quindi di relative scelte progettuali.
Questo è fondamentale. In questo protocollo d'intesa tra RFI, il
Comune d'Aosta e la Regione è estremamente importante e
fondamentale che si tratti questo. È il primo elemento da prendere
in considerazione, ma con l'atteggiamento di chi deve avere
visione. Presidente Lavevaz, mi sta rispondendo lei, mi spiace per
la collega Minelli con la quale abbiamo avuto due parole e mi aveva
espresso la sua soddisfazione di poter rispondere lei, come
assessore competente a questa mia interpellanza, purtroppo non è
avvenuto così, però da un lato il fatto che mi risponda lei che non
è la figura che ha delega su questo argomento, ma che è il
Presidente della Regione, quindi da lei la visione a 360 gradi è
assolutamente richiesta. Io a nome del mio gruppo le chiedo una
visione a 360 gradi, la Valle d'Aosta chiede a lei una visione a
360 gradi ed è importante che ci sia questa visione unita al
coraggio.
Lei mi ha preoccupato quando in maniera estremamente ossequiosa,
ed è un valore, mi dice: "dipende da cosa ci sarà nella zona
stessa, se si metteranno in atto le previsioni, il Palazzo
regionale, che cosa si farà, poi non è previsto il passaggio
veicolare, in ogni caso si sbuca all'altezza della Torre di
Bramafan, quindi in una zona distanziata", ma tutto questo dipende
dalle scelte progettuali, prima di tutto dipende da che cosa si
farà della ferrovia, se si farà un punto di rottura ad Aosta e si
farà una seconda linea o quello che sarà, ma l'importante è
capirlo. Da quello poi discenderà la progettazione che deve essere
fatta a 360 gradi con coraggio, non si tratta di prendere e
tacconare un progetto, non è mai una soluzione, ribadisco, non è
mai una soluzione la soluzione parziale.
Bisogna avere il coraggio in questi termini, bisogna rendersi
conto di tutto questo e non solo. Non stiamo parlando soltanto di
un disegno di città di Aosta, stiamo parlando di un progetto per
tutta la Valle, un progetto di gestione del traffico e di accesso
con i comuni limitrofi, soprattutto quelli dell'
envers
, si
tratta di pensare alla gestione del tema di che cosa si farà della
tratta Aosta-Pré-Saint-Didier. Quindi è un tema estremamente
importante a 360 gradi, che va trattato esattamente con questa
visione, ma soprattutto con il coraggio di affrontare delle scelte.
Grazie per l'attenzione.
