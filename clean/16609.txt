Classificazione
TRASPORTI E VIABILITÀ
Viabilità
Autostrade e trafori alpini


Resoconto integrale del dibattito dell'aula
Oggetto del Consiglio n. 3026 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3026/X Progetti sulla vecchia barriera autostradale
di Aosta. (Interpellanza)
Interpellanza Considerato che la nuova barriera autostradale di
Aosta Sud è in funzione da parecchio tempo;
Preso atto della pericolosità del tratto autostradale in
coincidenza con la vecchia barriera;
Constatato che nessun lavoro visibile è in corso nella barriera
stessa;
Interpella
l'Assessore competente per sapere:
1) Quali sono i progetti che riguardano il sito in questione e
quali i tempi previsti;
F.to: Chiarello
Presidente Ha chiesto la parola il Consigliere Chiarello.
Chiarello (RC) Dell'autostrada, sia della nuova barriera che
della vecchia, ne abbiamo già parlato e dobbiamo riconoscere che
qualcosa è stato fatto.
Tuttavia sono tre o quattro anni che chiedo delle barriere
antirumore sull'autostrada e, a parte i 200 metri di Hône, non si è
vista nessuna barriera, nonostante petizioni a Verrès e lamentele
in altri comuni.
Mi è sembrato normale fare quest'interpellanza, dato che
usufruisco tutti i giorni dell'autostrada, e specialmente nel
periodo invernale quell'ansa provocata dalla barriera vecchia
dell'autostrada risultava molto pericolosa. Si poteva capire nel
momento in cui è stata messa in funzione quella nuova, in piena
velocità per essere più funzionale, ma da allora sono passati 3-4
mesi, se non di più. La domanda che mi pongo è cosa ne sarà della
vecchia barriera, quali sono i progetti su quell'area, dato che è
stata ampliata anche all'esterno vicino al laghetto l'area di
pertinenza dell'autostrada.
Legato a questo, vorrei sapere quando quella nuova andrà in
funzione; non più tardi di questa mattina tutte e due le barriere
erano chiuse: ho chiesto al casellante il motivo e mi ha spiegato
che non funzionano quasi mai. Quello che invece mi ha fatto più
pensare è quando, passando di sera, mi hanno detto che di notte non
sono mai in funzione e venerdì sera c'era una coda che ci sono
voluti 5-6 minuti per smaltirla! C'erano dei turisti che si
lamentavano perché dicevano che pagavano la tessera senza riuscire
a usufruire dei benefici in una barriera autostradale nuova. Vorrei
sapere quali sono i problemi.
Presidente Ha chiesto la parola l'Assessore ai lavori pubblici,
infrastrutture e assetto del territorio, Lavoyer.
Lavoyer (FA) Risponde l'Assessore competente alle
barriere...
In base a questo quesito abbiamo trasmesso l'interpellanza alla
SAV, che ci ha fatto avere una nota di questo tenore:
"Lo scorso 4 dicembre l'attività dell'esazione pedaggio è stata
trasferita dalla vecchia barriera terminale di Aosta alla nuova, è
attualmente in corso lo smantellamento degli impianti all'interno
delle cabine di esazione nel fabbricato di stazione, nel cunicolo
tecnologico sotterraneo. È anche allo studio il tracciato della
curva autostradale, vertice n. 22, riconsiderata come tale in
assenza della zona di sosta per il pedaggio, integrata con le piste
di accelerazione e decelerazione della nuova area di servizio
prevista come riconversione dell'area di sosta della vecchia
barriera. A breve si avvieranno i lavori di demolizione delle
strutture emergenti e quelli per la rettifica della curva
autostradale. Si prevede di avere la zona sistemata prima
dell'estate prossima. La soggezione al traffico nella zona in
argomento è disciplinata con la segnaletica prevista dalla vigente
normativa."
Io più di tanto sulle barriere...
Presidente Ha chiesto la parola il Consigliere Chiarello.
Chiarello (RC) Se stiamo a quello che risponde la società che
gestisce le autostrade e come Amministrazione non le segnaliamo che
c'è una zona pericolosa e le chiediamo di eliminarla nel più breve
tempo, se l'Assessore mi legge quello che risponde la SAV, posso
anche andare a chiedere direttamente alla SAV.
Quando ho chiesto in merito alle barriere, mi è stato detto che
costavano troppo; poi andiamo in autostrada, in giro per l'Italia
le barriere ci sono, sono state messe, anche se costano! Quando
chiediamo come mai quella divelta non viene tolta, la SAV dice che
la stanno smontando. Avrei voluto anche avere una risposta
dall'Assessore che confermasse questa notizia, cioè: abbiamo
controllato, è vero che la stanno smontando. Passo tutti i giorni,
come me ne passano tanti di consiglieri sull'autostrada; vorrei
sapere da loro quando hanno visto un dipendente lavorare in questo
mese in quella barriera.
