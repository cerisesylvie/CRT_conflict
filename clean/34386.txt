Classificazione
INDUSTRIA



Oggetto del Consiglio n. 2169 del 25 gennaio 2012 - Resoconto
OGGETTO N. 2169/XIII - Interrogazione: "Adozione di
iniziative per l'insediamento di nuove attività produttive nell'ex
stabilimento Tecdis di Châtillon".
Interrogazione
Richiamate le nostre precedenti iniziative sullo stato di
crisi che attraversa l'industria valdostana;
Visto che nel 2011 è stata attivata una convenzione fra la
Regione Valle d'Aosta e
Vallée d'Aoste Structure
che prevede, fra l'altro, l'attivazione di un'azione
di
scouting
per la ricerca di imprese da
insediare in Valle d'Aosta;
Considerato che lo stabilimento "ex Tecdis" a Châtillon è
sfitto ormai da quasi sette anni;
Ricordate le mozioni approvate lo scorso ottobre dai Consigli
comunali di Châtillon e Saint-Vincent, con le quali si impegnavano
le rispettive amministrazioni a manifestare al governo regionale
l'importanza che il recupero dell'area "ex Tecdis" avrebbe per il
comprensorio e a sollecitare lo stesso affinché, attraverso la
società partecipata
Vallée d'Aoste Structure S.r.l.
,
intensifichi gli sforzi per giungere nel più breve tempo possibile
alla reindustrializzazione del sito;
Dato atto che la media valle risente pesantemente del momento
difficile dal punto di vista economico ed occupazionale;
tutto ciò premesso, i sottoscritti Consiglieri
regionali
Interrogano
l'Assessore competente per conoscere:
- quali sono le azioni messe in campo da settembre 2011 ad
oggi da
Vallée
d'Aoste Structure per
consentire l'insediamento di una nuova attività nell'ex
stabilimento Tecdis di Châtillon e quali sono le prospettive di
utilizzo di questo bene pubblico.
F.to: Chatrian - Patrizia Morelli
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Come ha correttamente ricordato nell'iniziativa che ha
presentato il Consigliere interrogante, Vallée d'Aoste Structure è
stata deputata ad operare nell'ottica della ricerca di partner da
insediare nelle aree e negli immobili che gli sono stati conferiti
dall'Amministrazione regionale. Chiarisco che ciò ovviamente non
significa che non si operi in misura più larga per fornire la
necessaria collaborazione al fine di individuare e di invitare
aziende ad occupare gli spazi, in particolare in questo caso dello
stabilimento di Châtillon. Infatti vi sono stati e vi sono contatti
e incontri seguiti e sviluppati anche da altri soggetti, in
particolare anche dall'Assessorato delle attività produttive. Oggi
nell'interrogazione si chiede di sapere
"quali sono le azioni
messe in campo da settembre 2011 ad oggi da Vallée d'Aoste
Structure per consentire l'insediamento di una nuova attività
nell'ex stabilimento Tecdis di Châtillon e quali sono le
prospettive di utilizzo..."
dello stabilimento. Rispondo
volentieri, anche se mi pare che il dibattito annunciato
dall'ordine del giorno del Consiglio per quanto riguarda questa
iniziativa si sia già abbondantemente svolto sugli organi di stampa
con una certa dovizia di particolari. Personalmente non mi è stato
chiesto di esprimermi in quella occasione, ma tengo a precisare che
non avrei fornito dei commenti considerando l'esistenza di
un'iniziativa consiliare che mi chiedeva di farlo qui, nella sede a
ciò deputata. Faccio questa precisazione che mi pare doverosa e che
è assolutamente scevra di ogni spirito polemico.
Vengo alle risposte che devo, anche se non saranno
particolarmente innovative rispetto a quanto è stato già detto
sugli organi di stampa. Noto che il primo problema legato allo
stabile era quello, una volta entrati in pieno possesso dello
stesso circa a metà del 2010, dopo una lunga trattativa con il
commissario liquidatore, di mettere in sicurezza tutto il materiale
sensibile presente nello stabilimento, ciò che ha preso un certo
lasso di tempo proprio per la delicatezza dei dati contenuti in
questo materiale. Esperita quella incombenza dal settembre 2011,
questa è la domanda che viene fatta, Vallée d'Aoste Structure ha
intrapreso e portato a termine il lavoro di totale pulizia e messa
in sicurezza degli ambienti lavorativi, interventi resisi necessari
a causa del deperimento dovuto alle condizioni ambientali e al
tempo trascorso di sostanze varie, chimiche, di laboratorio e
materie prime per la produzione di display a cristalli liquidi.
Vallée d'Aoste Structure ha altresì comunicato che è stata
predisposta la verifica dell'impianto elettrico per gli uffici ed è
stata effettuata la predisposizione di un piano di sicurezza e
valutazione dei rischi, ed effettuando tutte le opere necessarie
per mettere in sicurezza questi ambienti, per consentire visite,
sopralluoghi approfonditi da parte di società interessate alla
locazione dello stabile.
Per quanto riguarda le prospettive di utilizzo della struttura e
di possibili insediamenti futuri, Vallée d'Aoste Structure ha fatto
infine presente che risultano interessate delle società che in
questo ultimo periodo hanno effettuato diversi sopralluoghi,
lasciando intendere un loro probabile interesse che dovrebbe essere
manifestato formalizzando eventuali proposte locative. Certo, il
momento non è favorevole, siamo di fronte a difficoltà che sono
note, legate al momento economico non propriamente calmo e
tranquillo in seguito alla recrudescenza della crisi che continua
ad interessare l'economia e, di conseguenza, le prospettive
produttive nel settore industriale. Malgrado questo quadro non
proprio favorevole, abbiamo motivo di credere che si possa giungere
alla probabile concretizzazione di un interesse imprenditoriale per
quanto concerne l'utilizzo della struttura di Châtillon nei mesi
che verranno. In effetti continua a permanere un significativo
interessamento, contrariamente a quanto si è verificato in altri
casi, dove da un interessamento iniziale poi ci sono state delle
rinunce all'utilizzo dell'immobile, in particolare da parte di una
società che ha svolto numerosi sopralluoghi - questa è stata anche
la ragione degli interventi che Vallée d'Aoste Structure ha fatto
affinché la struttura fosse pienamente visitabile - fatti per poter
predisporre il necessario business plan da presentare per chiedere
l'utilizzo della struttura. Questa ci pare un'ipotesi al momento
più concreta di tutte quelle che si sono per adesso verificate e
rimaniamo in attesa, con la speranza nei prossimi mesi di poter
fornire notizie più approfondite che credo siano nell'interesse di
tutti quanti e che possano essere confortanti dal punto di vista
della soluzione della questione. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Più di una volta abbiamo affrontato il dossier ex Tecdis in tale
aula in questi quattro anni. Non vorrei fare grandi premesse, però
in questi ultimi mesi anche i Consigli comunali di Châtillon e di
Saint-Vincent con una certa determinazione, su proposta delle due
minoranze, hanno cercato di sollecitare il Governo regionale,
Vallée d'Aoste Structure e tutti quelli che collaborano per cercare
una soluzione di utilizzo del bene pubblico. Parto sempre dal
principio che in questo caso stiamo discutendo su una proprietà
pubblica al cento per cento e che ha avuto 20 anni di utilizzo, di
grandi ricadute e anche di grande occupazione nella media Valle,
come l'Assessore conosce bene. È da sette anni che lo stabile è
sfitto, è vuoto e in un momento di grande difficoltà tutto questo
si sente, come si sente anche in altre comunità; vi assicuro che
però la situazione è molto preoccupante. Ci aspettavamo una
risposta più dettagliata da parte dell'Assessore, perché
l'Amministratore Sapinet la scorsa settimana aveva annunciato:
"se tutto andrà come deve, fra sei mesi ci saranno novità molto
importanti"
. Oggi l'Assessore è più cauto, con i piedi per
terra e ci parla di una possibile concretezza. Il nostro auspicio è
che i tempi si velocizzino il più possibile e che gli attori che
devono affrontare le verifiche, le azioni da mettere in campo, gli
aiuti e i sostegni possano consentire di utilizzare questo bene sia
dal punto di vista di utilizzo del bene, sia dal punto di vista
occupazionale ed economico.
Chiediamo all'Assessore che ci fornisca ulteriori informazioni
se non in aula, in commissione, cercheremo di portare il nostro
apporto nelle sedi opportune, condivido la sua analisi che la sede
deputata a farlo è questa o la commissione consiliare, quindi noi
ci siamo e anzi chiederemmo un ulteriore cambio di marcia, la
volontà proprio di creare quelle condizioni, perché nella media
Valle in questo momento la difficoltà è ancora molto alta.
Grazie.
