Classificazione
AGRICOLTURA
AMBIENTE
Flora e fauna



Oggetto del Consiglio n. 557 del 20 maggio 2009 - Resoconto
OGGETTO N. 557/XIII - Interpellanza: "Interventi finalizzati
alla riduzione dei danni causati alle coltivazioni da animali
selvatici e alla corresponsione di un equo indennizzo".
Interpellanza
Appreso che nel comune di Montjovet e nei comuni limitrofi si
segnalano ingenti danni alle coltivazioni e alle proprietà a causa
di animali selvatici;
Preso atto che analoghi problemi riguardanti i comuni di
Aymavilles e Gressan erano già stati resi pubblici dagli organi di
informazione;
Tenuto conto che la possibilità di indennizzi e risarcimenti
è di modesta entità e riguarda solo le aziende agricole, e non le
piccole proprietà dei non agricoltori a tempo pieno;
i sottoscritti Consiglieri regionali
Interpellano
l'Assessore competente per sapere se intenda intervenire per
ridurre l'entità dei danni e consentire un indennizzo più equo a
tutti, al fine di non esasperare il rapporto tra uomini e
animali.
F.to: Donzel - Rigo
Président
- La parole au Conseiller Donzel.
Donzel (PD)
- Presidente, cari colleghi, all'Assessore
non risulterà nuovo tale tipo di argomento, sicuramente è già stato
oggetto di riflessione e di approfondimento da parte di questo
Consiglio regionale; eppure a noi premeva riportarlo all'attenzione
in questo particolare momento, perché intanto bisogna evidenziare
che la situazione non è quella di alcuni anni fa. Continua la crisi
del settore agricolo e lo testimonia il fatto che continua a
diminuire il numero delle aziende che praticano l'agricoltura:
questo è un dato ineccepibile, in qualsiasi regione il calo del
numero di aziende è uno degli indici più evidenti che testimoniano
la crisi di un settore. L'altro dato che rappresenta un po' la
novità di questo nostro ragionamento è dato dalla crisi economica:
sempre più la crisi economica rende necessario per molte famiglie
valdostane la necessità di ricorrere a fonti di reddito
alternative, fra queste c'è la coltura dell'orto, ci sono dei campi
da coltivare. Forse qualche anno fa l'attività aveva un carattere
quasi hobbistico, vi invito a riconsiderare questa cosa, perché
oggi con stipendi bassi, con persone che hanno solo lavori
stagionali, con persone che perdono il posto di lavoro, queste cose
che avevano forse un carattere hobbistico stanno diventando
decisamente importanti per alcune famiglie, stanno diventando una
fonte di reddito che permette di resistere in un momento difficile
e quindi andrebbero prese in seria considerazione. Mi preoccupa
altresì che in alcuni casi, di fronte alle lamentele della
popolazione rispetto ai danni, si sia risposto in modo molto
generico: "è sufficiente fare una recinzione". Chiunque sia un
esperto, come naturalmente so essere lei e i tecnici del suo
Assessorato, sa benissimo quali salti può fare un capriolo, quindi
una normale recinzione è assolutamente insufficiente a proteggere
le colture. Cosa accadrebbe della Valle d'Aosta se qualcuno si
mettesse a fare recinti dappertutto alti due metri, anche dal punto
di vista paesaggistico... quali autorizzazioni sono necessarie per
procedere a questo tipo di strutture? Ci vogliono vere e proprie
autorizzazioni anche da parte dei Comuni... non è che tutti si
mettono a costruire recinti enormi e a trasformare il paesaggio
della Valle d'Aosta in un recinto fatto anche con materiali alle
volte non idonei, pericolosi! L'altro elemento è che molte
risorse... l'Amministrazione ha speso per formare i cacciatori alla
caccia selettiva, ma mi risulta che le regole attualmente in vigore
non consentono proprio questa caccia selettiva, anzi in molti casi
sono talmente complicate che non è possibile assolutamente per
molti riuscire a praticare l'attività venatoria nel rispetto
dell'ambiente e della tutela del patrimonio faunistico.
Vorrei infine, per concludere, mettere in luce un aspetto che è
quello che si chiama rischio dell'esasperazione, che è quella
"cosa" per cui, quando la politica - come diceva prima anche su un
altro argomento la mia collega Fontana - non dà risposte, la gente
poi si esaspera e compie degli atti inconsulti, ma questo per
esasperazione e non per cattiveria insita nella popolazione. Si
costruiscono quindi trappole pericolosissime, inadeguate, che messe
in alcuni siti potrebbero essere dannose anche ai singoli
cittadini, o immaginatevi un turista che finisce in un laccio o
cose di questo tipo! Dobbiamo evitare che la gente sia esasperata e
vada a fare tali azioni inconsulte. Spero che evitare queste
cose... eviti anche che qualcuno si possa mettere a sparare ad un
capriolo quando non ha le autorizzazioni o cose di questo tipo. Per
evitare tali cose penso che prevenire sia la cosa più giusta,
quindi trovare dei meccanismi che permettano da una parte di
indennizzare adeguatamente quando è stato fatto un danno e tener
conto che a subire questi danni oggi sono anche dei soggetti che
non hanno la titolarità di agricoltore, ma che di quell'attività
oggi hanno necessità proprio per la vita quotidiana. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Il fenomeno è ben
noto, nel senso che una considerazione generale può essere fatta
sul fatto che in Valle d'Aosta il patrimonio faunistico sia molto
ricco e particolarmente consistente. Questa abbondanza, pur essendo
molto interessante dal punto di vista naturalistico e ambientale,
ha conseguenze importanti sulle attività umane, in particolare
sulle coltivazioni e sui fondi agricoli, causando danni di notevoli
proporzioni in certe situazioni, anche se magari circoscritte e
puntuali. Inoltre, e questo è da rilevare, l'inverno appena
trascorso, particolarmente rigido e nevoso, ha creato delle
condizioni ideali affinché gli animali si concentrassero nei
territori di fondovalle, provocando di conseguenza maggiori danni
alle coltivazioni situate in queste zone. Ne sono un esempio quelle
situazioni citate nelle premesse dell'interpellanza, nei territori
dei comuni di Aymavilles, Villeneuve e Saint-Pierre, causate dalla
ricerca di cibo da parte di cervi e lepri; poi l'altezza della neve
ha portato a rendere inefficaci anche delle protezioni basse per le
lepri, che naturalmente vanno bene in situazioni normali, ma
chiaramente non quando l'altezza della neve è più elevata del
solito.
L'Amministrazione regionale, al fine di contenere il più
possibile questo fenomeno, ha intrapreso due programmi: il primo
riguarda essenzialmente la calibrazione dei piani di abbattimento,
che vengono stilati ogni anno in base agli animali censiti
sull'intero territorio regionale ad esclusione dei parchi,
naturalmente, al fine di equilibrare le popolazioni di selvatici
con il territorio in cui vivono; il secondo comprende appositi
piani di controllo per le specie cinghiale e ghiandaia - previsti
dalla legge n. 157/1992 e anche dalla legge n. 64/1994, che è la
nostra legge, articolo 18 -, preventivamente devono essere
autorizzati dall'Istituto superiore per la protezione e la ricerca
ambientale, l'ex INFS, che prevedono un'attività di contenimento e
diminuzione del numero di animali effettuata durante l'anno, quindi
anche non in periodo di caccia, sia dal personale del Corpo
forestale della Valle d'Aosta, sia da cacciatori appositamente
formati (quelli che venivano citati credo nell'illustrazione
dell'interpellanza). Nonostante queste misure, si registrano
comunque danni a volte importanti, causati soprattutto dal
cinghiale e dalla ghiandaia che vengono normalmente indennizzati
dalla Regione. Qui è importante dire che in questi giorni stiamo
predisponendo il calendario venatorio e naturalmente, a seguito
dell'individuazione di concentrazioni di animali che si sono
verificate anche negli ultimi tempi, si vanno a modificare anche le
aree a caccia specifica. Vi cito solo un esempio: per l'unità di
prelievo della specie cervo, la CE11, la giurisdizione forestale di
Arvier-Villeneuve, a questa verranno, su proposta del Comitato
caccia, ma anche su indicazione dei nostri uffici, aggiunti
Aymavilles e il territorio del comune di Sarre, perché questo è un
modo di procedere dinamico, ma comunque attento alle evoluzioni
delle presenze sul territorio e i censimenti si fanno proprio a
tale scopo; vi cito solo questo, ma vale anche per altre situazioni
nella bassa Valle. Le modalità di definizione e i criteri per
l'accertamento e la valutazione dei danni provocati dalla fauna
selvatica, sempre ai sensi della legge n. 64/1994, sono
disciplinati da un regolamento regionale: il n. 7/1995. Questo
regolamento prevede che il risarcimento avvenga in presenza di
"danni subiti dai frutti pendenti; danni arrecati alle
coltivazioni agrarie ed alle opere di miglioramento fondiario...;
perdita di produzione o danni alle strutture di aziende
agricole..."
. Uno dei punti cardine per l'ottenimento del
risarcimento è, come previsto dall'articolo 2 lettera b), il
ripristino dell'efficienza produttiva della coltivabilità dei
terreni; questa quindi è una condizione necessaria affinché si
possa procedere al risarcimento. Inoltre il regolamento di cui
sopra non esclude in alcun modo i piccoli proprietari, questo è
importante dirlo, perché l'estensione diciamo dell'attenzione, pur
nel rispetto della condizione detta in precedenza, è estesa anche a
chi non è titolare di azienda agricola, men che meno a tempo pieno;
finora - se l'ammontare del danno supera euro 51,62 (fa un po'
strano questa cifra, ma si riferisce alle vecchie 100.000 lire) -
sono sempre stati indennizzati purché facciano le dovute richieste,
le segnalazioni alla stazione forestale, il sopralluogo e quello
che è necessario, perché può anche succedere che qualcuno, non
essendo informato, non fa le segnalazioni dovute, perché poi, a
seguito dell'informazione alla stazione forestale, c'è il
sopralluogo dei nostri tecnici che vanno a valutare l'entità del
danno e il costo del recupero. L'invito a tutti i componenti del
Consiglio, in particolare a chi ha avuto delle segnalazioni, è
quello di sollecitare che queste situazioni vengano evidenziate
nelle sedi opportune. Va sottolineato infine che l'entità del
risarcimento è calcolata in base a tabelle aggiornate ogni anno,
che riscontrano l'andamento dei prezzi di mercato, valutando i
danni effettivamente subiti, le eventuali perdite di produzione e
gli eventuali ripristini. Un appunto che viene fatto normalmente
dal piccolo proprietario, dal piccolo produttore, da chi ha solo un
campo di patate o cose del genere, è: "sì, d'accordo, voi mi pagate
un quintale di patate, ma io sul mercato non trovo le stesse patate
che erano quelle mie, coltivate e seguite con attenzione".
Evidentemente noi non possiamo non riferirci a valori di mercato,
perché sarebbe difficile andare a quantificare il valore aggiunto
di quello che può essere il valore reale anche di patate che uno sa
come le coltiva e come le gestisce, su questo aspetto non possiamo
dare delle risposte in più, è evidente.
Occorre infine evidenziare che è attualmente in atto la
revisione della legge n. 64/1994, della legge sulla caccia, la
quale andrà a definire in maniera più puntuale e determinante le
modalità per il risarcimento dei danni causati dalla fauna
selvatica, ma soprattutto incentiverà l'adozione da parte dei
conduttori dei fondi agricoli di adeguate misure di prevenzione. Io
lo sottolineo questo, perché non bisogna neanche banalizzare le
indicazioni di fare della prevenzione, perché molto spesso -
abbiamo fatto anche degli esperimenti sul territorio - il fatto di
andare ad individuare delle zone più vocate e fare anche delle
recinzioni - chiaramente non su tutto il territorio, ma in
situazioni specifiche - permette di tamponare a volte una
situazione che è quella che si crea quando soprattutto si ha un
campo qui e un campo là, è quasi un'istigazione a delinquere per i
cinghiali trovare un campo, magari in mezzo all'incolto, ben
coltivato e chiaramente questo... Cito allora solo il caso della
zona di Abaz di Challand, dove è stata individuata una zona dove
tutti vanno a mettere i campi di patate, si è fatta una recinzione
elettrificata sperimentale, che poi viene riconosciuta attualmente
con la possibilità anche di contribuzioni al consorzio o ai singoli
associati. L'Assessorato dell'agricoltura, a seguito di
segnalazioni giunte nel mese di marzo, relative alla frutticoltura,
si è attivato effettuando capillari e tempestivi sopralluoghi sul
territorio, al fine di effettuare una prima stima dei danni. Questi
sopralluoghi sono stati eseguiti in collaborazione con le guardie
forestali e i tecnici dell'Ufficio fauna, a cui sono stati inoltre
forniti i dati elaborati dall'Institut agricole per valutare i
danni delle mancate produzioni sui meli e per stabilire le spese
massime ammissibili nel caso di nuovi impianti; questo in
particolare nelle zone di Saint-Pierre, Villeneuve, Introd,
Aymavilles e Jovençan.
Per concludere le zone della bassa Valle, comune di Montjovet e
comuni limitrofi. Qui abbiamo una situazione puntuale che
corrisponde ai danni evidenziati ai nostri tecnici di zona e alle
stazioni forestali: ad esempio, comune di Bard, vigneti lungo la
statale n. 26, danni da cinghiale; comune di Hône,
mayen
Pourcil e limitrofi, danni da cinghiale; comune di Arnad,
mayen
Echallogne nella parte alta danni da cinghiale,
mayen
Arsines, danni da ungulati, ecco qui due richiedenti
presenteranno anche domanda preliminare all'Ufficio attrezzi;
attualmente l'Ufficio attrezzi dell'Assessorato ha stabilito una
procedura per la presentazione di domanda preliminare per
recinzione a difesa delle colture da fauna selvatica, in accordo
con l'Ufficio flora e fauna, questo dal 2009, quindi è recente.
Comune di Champdepraz, il Parco regionale di Mont Avic segnala
grossi danni dei cinghiali ai pascoli dell'alpeggio Prà Oursiè,
mayen
de Gettaz e Fiusey danni da cinghiale, come anche nel
fondovalle; il parco in questo caso è parte attiva, in quanto deve
provvedere per compiti a lui assegnati per l'individuazione e il
pagamento dei danni relativi a danni da fauna selvatica. Comune di
Montjovet,
mayen
Guat Bergi, passaggi ripetuti di cinghiali
con danni evidenti, probabilmente arrivano da queste zone le
segnalazioni. Comune di Challand-Saint-Victor, la zona di Bonot,
danni da cinghiale alla cotica, ai frutteti e sulle foraggere danni
da ungulati. Per finire, nel comune di Châtillon nell'alpeggio di
Nuarsaz danni da cinghiale alla cotica erbosa e di ungulati alla
ricaccia primaverile, presentata domanda alla caserma forestale.
Tutte queste situazioni sono oggetto di verifica, controllo e anche
successivamente riconoscimento dei danni, con le regole che vi
dicevo prima. Naturalmente i piani di controllo per i cinghiali
mettono da una parte in evidenza le situazioni di maggior rischio e
permettono di andare ad intervenire in maniera "chirurgica" con gli
interventi in particolare in queste zone; per esempio, ci sono
situazioni dove c'è più rischio, tipo l'alpeggio di Brenve di
Issogne, dove c'è un alpeggio ben tenuto, ben curato, in mezzo ad
una zona di bosco e chiaramente questa è una zona a maggior
rischio, però le uscite nei piani di controllo vengono concentrate
in particolare su tali situazioni. L'invito è quello di veicolare
le informazioni in particolare sulla necessità di andare ad
informare le stazioni forestali e i tecnici di zona, che in questo
caso è il tecnico di zona che ha fatto la relazione, per quel che
riguarda l'individuazione dei danni in tempi rapidi, perché anche
gli interventi possono essere esattamente corrispondenti alla
necessità, soprattutto per le battute al cinghiale e poi per la
valutazione dei danni stessi, perché se si va dopo un mese,
chiaramente la situazione non è più la stessa.
Si dà atto che dalle ore 10,21 assume la presidenza il
Vicepresidente André Lanièce.
Presidente
- La parola al Consigliere Donzel.
Donzel (PD)
- Ringrazio l'Assessore per la chiarezza con
cui ha esposto questi dati, mi pare che si condivida la nostra
preoccupazione e in qualche modo un segnale viene dato rispetto al
fatto che, rispetto ai piani caccia, si farà una piccola
riflessione; probabilmente quello che è stato fatto va in parte
rivisto, quindi avevamo sottolineato bene quel punto. Mi rimangono
alcune perplessità rispetto ad alcune questioni. Sappiamo che
esistono zone come quella che lei ha indicato di Challand, dove si
possono operare delle concentrazioni di coltivazione, sono degli
esempi da cercare di estendere, ma non è così dappertutto. Resta il
fatto che, rispetto ad alcune indicazioni tempestive, noi sappiamo
che... e lei giustamente ci ha fatto un elenco molto dettagliato
che riguarda soprattutto i danni da cinghiale, perché il cinghiale
solleva la zolla, la rivolta, quindi il danno è visibile e
permanente anche per mesi, ossia se non interviene l'agricoltore o
l'allevatore a sistemare il terreno, quell'area rimane addirittura
semi-incolta anche per anni, quindi è chiaro che lì il danno è
percepibile. Il cinghiale poi fa danni tali nelle zone dove bisogna
ricorrere ancora all'irrigazione tradizionale, riuscendo
addirittura a rompere e ad alterare il corso dei
ru
tradizionali, quindi è chiaro che lì si tratta di danni evidenti.
Diventa invece molto più difficile quella tempestiva segnalazione
di cui diceva lei, rispetto a certi ungulati, perché ad esempio
nella Valle del Grande quando un branco di cervi arriva in un prato
e si ferma a pascolare, soprattutto in primavera quando l'erba sta
crescendo, non sempre il danno è così percepibile a distanza di
alcuni giorni... quindi il danno è enorme perché il cervo sfalcia
la parte migliore del pascolo, certamente uno potrà tornare a
pascolare con i capi, ma il risultato non sarà quello che se il
cervo non fosse passato. Questi sono danni oggettivi che vengono
ripetutamente sottolineati anche dagli agricoltori, quindi non è
che non ci sono le segnalazioni, ci sono, ma è evidente che in tale
fase, rispetto al numero di questi selvatici, gli indennizzi sono
assolutamente insufficienti ad arginare tale tipo di danno, dunque
bisognerà sicuramente continuare a fare una riflessione anche in
quella direzione.
