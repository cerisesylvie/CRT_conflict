Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 609 del 26 maggio 2021 - Resoconto
OGGETTO N. 609/XVI - Interpellanza: "Azioni per l'attuazione
in funzione preventiva degli interventi di pulizia degli alvei
della Dora".
Bertin (Presidente)
- Punto n. 23 dell'ordine del giorno.
A questa interpellanza risponderà l'assessore Marzi diversamente
dal previsto. Per l'illustrazione, ha chiesto la parola il
consigliere Planaz, ne ha facoltà.
Planaz (LEGA VDA) -
Questa iniziativa vuole sottolineare
lo stato di manutenzione degli alvei, dei torrenti e dei fiumi
della nostra regione. Viste le precipitazioni in questi ultimi
trent'anni sempre più accentuate, i lunghi periodi di siccità ai
quali poi si susseguono dei grandi periodi di pioggia, è
importante, secondo me, mantenere i corsi d'acqua ben ordinati, ben
puliti e ben tenuti per far defluire al meglio questi grandi
quantitativi d'acqua. Negli ultimi trent'anni abbiamo avuto tre o
quattro volte delle esondazioni di grandissima importanza,
ricordiamo l'alluvione del 2000, ma ci sono casi meno gravi come
quanto avvenuto lo scorso autunno quando in zone della Bassa Valle
la Dora è esondata anche solo se per poco nelle campagne limitrofe
non toccando fortunatamente le abitazioni. Chiunque oggi percorre
la Statale o le strade limitrofe alla Dora dalla Bassa Valle verso
l'Alta Valle può vedere che in molti punti gli alvei dei fiumi sono
quasi pieni, quasi al limite dei terreni circostanti e questo fa sì
che bastino anche non delle grandi avversità atmosferiche come
quelle del 2000, ma anche delle precipitazioni più contenute
affinché vi sia l'esondazione in tutte queste zone limitrofe. Vi è
questo rischio perché l'alveo del fiume non è pulito, non è tenuto
in condizioni di far defluire bene l'acqua a valle.
So che vi sono le normative vigenti in materia di ambiente per
il mantenimento della flora e della fauna e di tutte le specie che
vivono nelle acque della nostra regione, che sono importanti, però
bisogna anche tener conto della sicurezza dato che queste acque,
quando esondano, vanno a invadere centri abitati, culture, aziende
e anche aree sportive. È importante mantenere pulito questo alveo
in modo da evitare che tutte le volte che vi sono delle
precipitazioni o delle allerte, com'è successo anche recentemente,
vi sia la paura che queste esondazioni vadano a creare dei danni e
nei casi peggiori anche a fare delle vittime, com'è successo più
volte sfortunatamente. È meglio cercare di prevenire i danni che
magari piangersi addosso dopo e andare a correre ai ripari
urgentemente magari in periodo di emergenza; molti lavori possono
essere fatti in un periodo molto meno in fase emergenziale per dare
più sicurezza a tutta la cittadinanza.
Presidente -
Come detto, per la risposta, la parola
all'Assessore Marzi.
Marzi (AV-SA) -
Comincio con il ringraziare il collega
Planaz e a dire contestualmente che non sono assolutamente
d'accordo sia con l'intendimento che con il contesto della sua
iniziativa. Sapendo poi benissimo che lei replicherà e che quindi
alla fine della fiera l'ultima parola spetterà a lei, cerco di
evidenziare il motivo per il quale non sono d'accordo con cosa ha
detto. Sono d'accordo però con il fatto che bisogna avere
attenzione per quanto riguarda l'ambito e adesso proverò anche a
testimoniare il fatto che quest'attenzione è frutto di
programmazione che viene fatta da anni, quindi ben prima di me, e
che continua a essere fatta dai Governi che si susseguono e dagli
uffici e questo dà dei risultati.
Le premesse dell'interpellanza necessitano di alcune
precisazioni che consentono di poter fornire informazioni più
accurate ai quesiti sottoposti. In particolare è corretto e
opportuno puntualizzare che non risulta alcuna situazione, come
affermato, di impellente necessità di manutenere gli alvei della
Dora e dei suoi affluenti, "che necessitano di pulizia dei fondali
e cura degli argini per scongiurare il rischio di esondazioni e
allagamenti". Non corrisponde al vero che, oltre agli interventi in
urgenza, nessuna azione utile a prevenire danni è stata intrapresa
dall'ottobre scorso ad oggi. Credo sia utile quindi chiarire che
cosa si intende per manutenzione degli alvei e soprattutto quali
sono le effettive esigenze idrauliche che rendono necessari questi
tipi di intervento. In generale si intendono per manutenzione
l'insieme delle azioni continue volte a ridurre i rischi di degrado
della terra e delle opere presenti sia nei territori di monte che
di valle. Nel caso dei corsi d'acqua si tratta di mantenere
l'assetto delle opere e degli alvei attraverso i seguenti
interventi: rimozione dei materiali trasportati dalle piene,
potature e taglio di alberatura di ostacolo al deflusso delle piene
ricorrenti dall'alveo e dalle sponde, rinaturazione e protezione
delle sponde dissestate in frana o in erosione e ripristino delle
sezioni d'alveo e di deflusso, la rimozione dei depositi
alluvionali e di altri materiali, manutenzione degli argini delle
opere accessorie, il ripristino di spondali a diversa tipologia,
ripristino e consolidamento di briglie e soglie e delle opere di
contenimento dei fenomeni di instabilità dei versanti. Con queste
finalità il Governo e gli uffici hanno operato e stanno operando su
tutto il reticolo idraulico regionale individuando le situazioni di
pericolo, progettando e realizzando gli interventi necessari
compresi l'asportazione di materiale inerte dell'alveo e di piante
laddove si riducano in maniera consistente le sezioni di deflusso
delle acque.
Con riferimento al primo e al secondo quesito, non solo sono
stati eseguiti diversi interventi di asportazione del materiale
depositato negli alvei dell'evento di piena di ottobre,
immediatamente dopo l'evento stesso, ma parallelamente la Struttura
Opere idrauliche ha altresì definito un piano regionale di prelievo
di materiale inerte suddiviso in 10 lotti come di seguito
riepilogo:
- lotto 1: Dora di Rhêmes - località Proussaz,
Rhêmes-Saint-Georges; Dora Baltea - località Champagnole,
Villeneuve;
- lotto 2: torrente Savara - Pont des Mottes a monte del canale
CVA, Villeneuve;
- lotto 3: Dora Baltea, confluenza Grand'Eyvia, Aymavilles;
- lotto 4: Dora Baltea - Montfleury, Aosta Gressan; Dora Baltea,
a monte del Pont-Suaz, Aosta Charvensod;
- lotto 5: Dora Baltea  - Préfluer, Pollein; Dora Baltea -
Les Îles, Quart;
- lotto 6: Dora Baltea - Villefranche, Quart;
- lotto 7: Dora Baltea - Bourg e Meran, Montjovet;
- lotto 8: torrente Chalamy - località Mure, Issogne; Dora
Baltea, - confluenza Chalamy, località Mure, Issogne;
- lotto 9: Dora Baltea - Glaires, Donnas; Dora Baltea - Chopon,
Pont-Saint-Martin;
- lotto 10: torrente Evançon - località Frachey, Ayas.
La Struttura Gestione demanio idrico ha provveduto in data 23
febbraio 2021 alla pubblicazione del piano con invito a tutti
coloro che abbiano interesse a prelevare il materiale inerte
demaniale depositatosi nei tratti di alveo indicati a presentare
richiesta con scadenza il 22 marzo 2021. A seguito della
pubblicazione sono stati assegnati 6 lotti ed è stata pubblicata
un'ulteriore manifestazione di interesse per i rimanenti 4 lotti
non assegnati con scadenza 12 maggio 2021. A conclusione del
procedimento soltanto il lotto n. 3 non è stato oggetto di
interesse da parte di alcun operatore economico.
Con riferimento al terzo quesito, occorre precisare come
progettazione e intervento si collochino assolutamente in un'ottica
di prevenzione del rischio e tutela del territorio, infatti sia
l'obiettivo del piano regionale di prelievo del materiale che la
realizzazione degli interventi a seguito dell'evento alluvionale
del 2020 e le manutenzioni delle opere già realizzate in corso di
progettazione hanno lo scopo di garantire una preventiva funzione
di sicurezza per il deflusso delle piene nei corsi d'acqua
regionali.
È inoltre opportuno rimarcare che la presenza nell'alveo di un
torrente della Dora Baltea di un accumulo di materiale non
significa automaticamente segno di un pericolo o di una sezione di
dimensioni non adeguate a smaltire un evento di piena. Il materiale
depositato in condizioni normali raramente costituisce un grave
pericolo perché è la dinamica del corso d'acqua stesso che crea una
situazione di equilibrio tra deposito e asportazione. In condizioni
di piena qualunque sezione può essere oggetto di deposito di
materiale e ostruire in pochi minuti l'alveo del corso d'acqua. Il
deposito può diventare pericoloso laddove l'alveo è stato
regimentato e privato della sua possibilità di divagazione per
favorire l'uso dei terreni limitrofi ed è quindi anche in questa
ottica che si deve orientare l'azione di prevenzione.
L'impegno complessivo dedicato alle manutenzioni e ai ripristini
è significativo e si sostanzia ad oggi in un importo di spesa che
ammonta a circa 2.800.000 euro. A seguito dei noti eventi
calamitosi del 2 e 3 ottobre 2020, come ho già avuto occasione di
riferire nel corso di precedenti iniziative in Consiglio, da parte,
tra l'altro, di un suo collega di gruppo, gli uffici
dell'Assessorato hanno avviato una serie di interventi per
ripristinare le condizioni di deflusso negli alvei dei corsi
d'acqua oggetto di erosioni spondali di fondo e di accumulo di
materiale. Su alcuni torrenti - e non a caso cito il torrente
Chalamy - l'impegno è considerevole e sul torrente Chalamy in
particolare sono stati realizzati numerosi interventi di
manutenzione delle opere realizzate nel corso degli anni Ottanta
del secolo scorso: a partire dai principali interventi realizzati
nel corso degli anni 2004-2006, sono seguiti lavori negli anni
2009, 2011, 2012, 2016 e 2020 e ancora nel 2021 con il lotto n. 8
sopracitato.
Diversi affluenti della Dora presentano buona qualità delle
acque e significativa presenza di fauna ittica e pertanto gli
interventi sugli stessi assumono rilevanza anche dal punto della
valorizzazione dell
'habitat
della Dora Baltea e delle specie
ittiche autoctone, tema che l'Assessorato segue particolarmente
nell'ambito delle consolidate collaborazioni con il Consorzio Pesca
regionale e per questo la ringrazio.
Presidente -
Ha chiesto la parola il consigliere Planaz
per la replica, ne ha facoltà.
Planaz (LEGA VDA) -
Grazie Presidente, grazie anche a
lei, Assessore, forse è stato frainteso un po' il modo con il quale
ho esplicitato la cosa. Lei ha detto che sono state fatte le
manutenzioni, fa piacere venire a conoscenza che si sono attuati i
bandi e le rispettive iniziative per la pulizia di questi alvei,
però io, quando ho presentato l'iniziativa, era dieci giorni fa e
in coincidenza con quelle avversità atmosferiche per cui si
segnalava tutta la Bassa Valle in una zona di allerta alta e
rossa... lei non si offenda però, se si transita lungo la Dora, si
ha ancora modo adesso di vedere che ci sono molti punti, alcuni di
quelli che ha citato lei, che necessitano di interventi
immediati.
Mi fa molto piacere che si sia dato atto a tutte queste
iniziative, non volevo di nuovo andare a... però mi pare giusto che
in una situazione di questo tipo... si tratta di situazioni che
succederanno nella stagione estiva quando le temperature si
innalzeranno, potrebbe bastare un temporale per far aumentare
improvvisamente le acque, pertanto è importante la pulizia degli
alvei e dei torrenti in modo che non per un minimo allarme vi siano
allagamenti o danni nelle aree circostanti; solo quello, non voleva
essere una polemica. Poi non ero a conoscenza di quanto mi ha
illustrato lei, mi fa molto piacere e la ringrazio.
