Classificazione
BILANCIO E CONTABILITA' REGIONALE



Oggetto del Consiglio n. 2112 del 6 dicembre 2011 - Resoconto
OBJET N° 2112/XIII - Examen de l'annexe au budget pour le
triennat 2012/2014.
Presidente
- È pervenuta alla Presidenza una risoluzione
presentata dal gruppo ALPE, che prevede l'istituzione di una tassa
sulle transazioni finanziarie, di cui più tardi voteremo
l'iscrizione. Passiamo all'esame dell'allegato del bilancio di
previsione.
La parola al Consigliere Donzel sulla pagina 4.
Donzel (PD)
- Una richiesta di chiarimento legata al
punto 1.1.20, al fatto che crescono i tributi regionali: vorrei
sapere se questo è il frutto di un migliore riparto fiscale o di
una specifica tassazione regionale che porta in crescita tale
tributo rispetto al 2011, parliamo di 8.000.000 in più.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Per quanto attiene i tributi regionali,
non abbiamo assolutamente modificato le imposte, quindi è cresciuta
la base imponibile. L'aspetto più impattante invece è sui tributi
provinciali, nel senso che, rispetto al 2011, passiamo da
42.000.000 a 19.000.000, ma la motivazione c'è ed è nell'iscrizione
di questi tributi provinciali, che sono i tributi che colpiscono i
veicoli e l'energia elettrica. Per quanto riguarda i tributi delle
compravendite auto, l'incremento in questi mesi è salito ed è nel
trend 2011-2012. Come mai abbiamo messo una somma inferiore nel
2012 sulla parte che impatta di questo tributo (l'addizionale
provinciale energia elettrica)? Perché nel bilancio 2011 era stata
introdotta la modalità di versamento diretta sul conto corrente
regionale; poi nel 2011 si è verificato che solo una parte viene
versata con tale modalità, mentre una parte continua ad essere
versata con modello di versamento F24, quindi questa diminuzione
che troviamo nei tributi provinciali è stata iscritta a bilancio
per il 2012 insieme alla relativa compartecipazione dell'accisa
erariale. L'importo non è modificato, impattava la diminuzione
della cifra; nella sostanza del bilancio non è modificato, perché,
essendo che una parte viene versata in un certo modo e l'altra
sull'F24, va su un altro capitolo.
Presidente
- La parola al Consigliere Donzel sulla pagina
9.
Donzel (PD)
- Su questa voce che, come si accennava anche
nel dibattito di stamani, una voce che magari anni fa non era così
incidente sul bilancio regionale, ma diventerà importante...i
finanziamenti relativi a programmi comunitari...c'è il fatto che
nel progressivo viene meno, è legato al fatto che bisogna
ricontrattare dopo il 2013 i progetti comunitari?
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Sì, si è già dato la risposta, nel senso
che nel 2014 non vi è nessuna iscrizione, perché la programmazione
comunitaria in corso termina nel 2013. È quello che ha già detto
lei, insomma.
Presidente
- La parola al Consigliere Donzel sulla pagina
18.
Donzel (PD)
- Intervengo solo per evidenziare il fatto
che le entrate della Regione sono in diminuzione per il secondo
anno consecutivo e ahimè, lo diceva prima il Presidente, è un
bilancio anomalo, perché dovremo ancora valutare le ulteriori
riduzioni nei mesi a venire. Per effetto del federalismo fiscale
immagino ci sia la diminuzione costante.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Se ho capito bene, la motivazione della
riduzione è l'impatto della manovra, ossia noi partivamo con
1.580.000.000 e passiamo a 1.470, che sono i famosi 110 in meno, in
attesa dell'ultima manovra, per la quale porteremo un emendamento
più avanti, perché dagli uffici ci dicono che addirittura è
cambiato il meccanismo, il miliardo è diventato 800.000.000,
quindi...
Presidente
- La parola al Consigliere Segretario Rigo
sulla pagina 26.
Rigo (PD)
- Grazie Presidente.
La domanda è rivolta al Presidente della Regione, sabato era una
domanda, oggi è una domanda e una considerazione, perché da lunedì
dobbiamo pensare in maniera diversa da come pensavamo domenica
quando siamo andati a dormire. La voce del trattamento economico
del personale in questi anni mostra un trend in discesa:
157.000.000, 138.000.000 e adesso 127.000.000 con la riduzione di
2.000.000 rispetto alla previsione del 2012. Ovviamente credo che
questo effetto in discesa sia dovuto alle norme per la sostituzione
del personale, la limitazione per il tempo determinato. Volevo
sapere se i 2.000.000 riferiti alla previsione del 2012 riguardano
anche la riorganizzazione, a seguito della legge regionale n. 22,
delle strutture organizzative che, ha detto il Presidente, sono in
via di definizione. In particolare si vocifera nel palazzo che
un'indicazione politica sia quella di ridurre il numero dei
dirigenti delle strutture permanenti uno per dipartimento, oppure
si parla di un 20 percento, vorrei sapere se quella diminuzione di
2.000.000 è riferita anche a questo e volevo sapere se è possibile
conoscere i tempi di attuazione della ridefinizione delle
strutture. Credo però che a marzo, quando dovremo rivederci in
Consiglio per ridiscutere il bilancio, forse questa voce andrà in
aumento, perché non penso che la manovra di Monti favorisca
l'uscita, ma piuttosto una chiusura netta rispetto al personale in
pensione, quindi forse tale manovra è per difetto.
La considerazione è la seguente: il "decreto Monti" ci
obbligherà a ripensare non solo la gestione del bilancio regionale,
comunale, ma tutta la vita quotidiana delle persone. Faccio solo un
riferimento all'estate, o alla necessità di servizi aggiuntivi che
dovremo mettere in campo se le persone andranno a lavorare fino a
66 anni. Credo che riforme rispetto alle politiche di conciliazione
andranno ulteriormente messe in campo, altrimenti ci vedremo un
aumento dell'intervento dei Comuni e delle Comunità montane per
l'assistenza, penso alle persone non autosufficienti. Bisognerebbe
ripensare a questo, in particolare ho visto il decreto n. 119/2011
sui congedi per l'assistenza alla non autosufficienza, credo che,
rispetto a tale manovra e alle manovre aggiuntive, alle linee che
il Ministro Fornero ha detto che metterà in campo per l'occupazione
femminile e la conciliazione del tempo di lavoro con il tempo di
assistenza, di cura...dovremo vedere come Regione che impatto avrà
questo tipo di intervento. Il fatto che i dipendenti andranno in
pensione a 66 anni li obbligherà a ripensare alla conciliazione dei
tempi e alla loro ricaduta rispetto alla vita quotidiana delle
persone.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il tema sollevato dal collega Rigo è non solo di grande
interesse, ma è quello che ha molte incertezze. Per quanto riguarda
la domanda specifica, è l'applicazione della n. 22 con la
riorganizzazione; ci sono già le richieste da parte di tutti - non
sono solo voci -, perché ognuno ha fatto un programma che va in
questa logica, quindi ci sarà una rimodulazione che porterà ad una
riduzione di spesa, poi anche gradualmente ci saranno alcuni
aspetti che vanno considerati.
Per quanto riguarda la pensione, teniamo conto che per il 2012
gli effetti di pensione sono bassissimi: sono 200.000 euro a
livello nazionale, quasi niente. È dal 2013 che inizieranno gli
effetti veri della manovra sulle pensioni. Per quanto ci riguarda,
per noi la riorganizzazione significa utilizzo in modo diverso di
alcuni accorpamenti di servizi, perché dobbiamo vedere alcuni
aspetti, tenendo conto dell'informatizzazione, della possibilità di
non utilizzare il cartaceo, ma di utilizzare gli strumenti
alternativi che possono portare a ridurre questo aspetto che era un
po' esagerato rispetto ad altre Regioni. Credo che il collega lo
avesse già detto altre volte.
Presidente
- La parola al Consigliere Donzel sulla pagina
27.
Donzel (PD)
- Grazie Presidente.
Siccome abbiamo fatto anche delle critiche forti al bilancio,
era importante per noi evidenziare qui come invece c'è una tenuta
sulle spese del personale scolastico che ci vede favorevoli. Voglio
però evidenziare come nella pagina precedente viene meno la voce
concernente i rinnovi contrattuali del personale sia della Regione
che delle scuole; questo per dire che nel ragionamento complessivo
che si faceva che c'è qualcuno che sta già pagando...volevo
rimarcare che sparisce addirittura la voce dai bilanci, che invece
una volta c'era e si parlava spesso di rinnovi contrattuali dei
dipendenti dell'Amministrazione regionale e delle scuole. C'è
qualcuno che, nonostante ci sia l'inflazione e l'aumento dei beni
di consumo, non vede progredire il proprio stipendio, quindi c'è
una perdita secca del potere di acquisto sia dei dipendenti
regionali, sia del personale delle scuole.
Presidente
- La parola al Consigliere Segretario Rigo
sulla pagina 30.
Rigo (PD)
- Questo titolo 12 riguarda congressi, convegni
e manifestazioni, abbiamo visto una diminuzione di spesa rispetto
all'anno scorso pari a 85.000 euro, però c'è un aumento rispetto
alle previsioni di 48.000. La domanda è questa: noi dovremo a marzo
rimodulare il nostro bilancio e un emendamento va proprio in questa
direzione, allora, rispetto a questa voce, facciamo una
rimodulazione più equa, nel senso che abbiamo bisogno di un
maggiore coordinamento rispetto a questo impegno di spesa. Prendo
questo come esempio per parlare di iniziative e manifestazioni che
molte volte non sono coordinate fra loro, di libri e pubblicazioni
che forse si sovrappongono. Forse a marzo rimoduliamo meglio questo
tipo di intervento: diamo una dimostrazione di equità, tagliamo, ma
tagliamo in particolare là dove hanno un impatto minore sulle
famiglie. Forse è una considerazione...ma se prendete un impegno è
meglio, se dite: "sì forse è vero", ce lo possiamo ricordare.
Presidente
- La parola al Presidente della Regione,
Rollandin.
Rollandin (UV)
- Il tema è di attualità, non sono mancate
le riunioni fra i vari dipartimenti degli assessorati proprio per
fare il lavoro che lei suggeriva, quindi a marzo - prendiamo nota -
potremo anche dare i risultati di questo tipo di lavoro che si sta
facendo.
Presidente
- La parola al Consigliere Donzel sulla pagina
34.
Donzel (PD)
- Certamente, trattandosi di servizi
generali, il ruolo della spesa corrente è importante, però qui la
cosa che colpisce è la diminuzione delle spese di investimento in
questo settore, quindi è una diminuzione che merita un
chiarimento.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Detto così: spese di investimento, sembra
che parliamo di spese che creano sviluppo. Teniamo conto che
passiamo da 2.158.000 a 1.574.000, perché sono diminuite spese per
acquisto arredi, macchine, attrezzature, immobili o addirittura per
automezzi, quindi la voce è questa. Secondo noi, ha un senso tale
diminuzione, non è l'investimento legato a meccanismi di crescita o
di sviluppo.
Presidente
- La parola al Consigliere Segretario Rigo
sulla pagina 36.
Rigo (PD)
- Mi riferisco al titolo 11 e, per fare la
domanda, vado al disegno di legge n. 165 per cercare di spiegarmi
meglio. Si tratta di un intervento generale per quanto riguarda il
vincolo di destinazione nel settore delle politiche sociali, questa
destinazione poi è spacchettata in vari interventi: uno di questi è
riferito all'articolo 21 e riguarda il centro comunale immigrati
extracomunitari di Aosta: la cifra è 370.000. Due considerazioni:
secondo me, la cifra è in ribasso rispetto alla spesa già
effettuata nel 2011, sicuramente il Comune di Aosta dovrà
affrontare una spesa superiore, perché l'ha già spesa adesso, è più
di 370.000 euro, quindi è un vincolo con destinazione che in questo
caso metterà in difficoltà il Comune di Aosta. L'intervento
rispetto alla problematica dell'immigrazione dovrà sempre più
essere una costante, al di là delle cose che hanno detto i colleghi
Prola e Comé, che, rivolto ai giovani valdostani, ha detto che ci
sono molti lavori che potrebbero essere fatti dai valdostani,
dobbiamo incrementare questo...ma sono le persone provenienti da
fuori Valle che trovano occupazione. L'immigrazione quindi è una
costante, la presenza della Regione, al di là dei soldi che questa
ci può mettere, deve essere un'importante presenza a tale tavolo,
ossia scaricare sui Comuni con vincolo di destinazione tale
settore...al di là della cifra, sembra dare un segnale di abbandono
in un settore difficile, dove la Regione deve intervenire con
politiche di intervento e con il coordinamento, quindi potrebbe
essere letto in questa maniera e sarebbe sbagliato.
La seconda considerazione riguarda invece l'articolo 22, sempre
rispetto a questo titolo, che comprende una parte degli interventi
riferiti al testo unico in materia di interventi economici di
sostegno e promozione sociale, la spesa è di 5.630.000 e riguarda
una serie di interventi, fra l'altro, per l'assistenza alle persone
non autosufficienti. Mi chiedo come avete fatto a calcolare questa
cifra, quando la legge è del 2010, ma le linee direttive sono del
luglio 2011 e per l'impatto che ci sarà rispetto alle modifiche dal
1° gennaio 2012, soprattutto rispetto all'inserimento delle
badanti, ritengo che questa cifra sia stata considerata senza
effettivi punti di riferimento. Mi preoccupo quindi perché
potrebbero esserci per i Comuni difficoltà, se questa cifra va al
di là delle previsioni, che - ripeto - non potevano essere messe in
campo, perché le direttive sono di luglio e l'applicazione comincia
da gennaio, rispetto ad un problema importantissimo che andrà ad
aumentare la spesa per l'assistenza in microcomunità. Abbiamo visto
ieri questa ricaduta su Aosta, non vorrei che un impatto minore
anche dal punto di vista finanziario scoraggi le famiglie e ci sia
necessità di un intervento nelle microcomunità. È una
preoccupazione.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Più che una risposta, visto che
l'intervento del collega Rigo è più una preoccupazione, volevamo
sottolineare che questi importi sono stati mantenuti in linea con
gli anni precedenti, perché sono due importi che sono stati
caricati sulla finanza locale, ma non è detto che siano esaustivi
di tutte le esigenze...
(interruzione del Consigliere Segretario Rigo, fuori
microfono)
...prendiamo atto della preoccupazione e dell'osservazione.
Presidente
- La parola al Consigliere Donzel sulla pagina
40.
Donzel (PD)
- A completare il ragionamento che ha fatto
il collega Rigo e per avere una conferma che, al di là che ci si
rispetta su posizioni che sono apparse diverse nel dibattito, per
fare capire che qualcosa abbiamo letto, ma non interpretato fino in
fondo questi numeri, a pagina 40 si evince che crescono le spese
correnti soggette a vincolo di destinazione e c'è un taglio molto
consistente agli investimenti per la finanza locale. Questo per
dire che sono state operate delle scelte su cui abbiamo fatto dei
ragionamenti e i numeri mi pare che evidenzino che per il secondo
anno consecutivo, perché questo era un trend che già si era
verificato nel 2011, sono trasferimenti di risorse agli enti
locali, ma con ferreo vincolo di destinazione e riduzione sul
fronte degli investimenti.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- La mia è una risposta prettamente tecnica,
che mi suggerisce il mio coordinatore. Le spese di investimento qua
vengono ridotte, perché una parte viene caricata sugli enti locali,
quindi non la troviamo più nel bilancio regionale, ma
complessivamente la somma a carico dei Comuni mantiene quel tipo di
servizio.
Presidente
- La parola alla Consigliera Patrizia Morelli
sulla pagina 41.
Morelli (ALPE)
- Grazie Presidente.
Pagina 41: "Trasferimenti correnti per il funzionamento delle
istituzioni scolastiche dipendenti dalla Regione" è un'unità di
base che in due anni si contrae di 1.500.000, passando da 5.401.000
del 2010 a 3.970.000 del 2012. È una domanda che è stata posta
anche in audizione, ma, andando a vedere la descrizione delle
singole voci dell'UPB, vorrei qualche chiarimento in più.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Per quanto concerne questa unità
previsionale di base, sono stati presi in considerazione gli avanzi
di amministrazione delle istituzioni scolastiche e questi derivano
da vincoli imposti dalla legge finanziaria 2010, avanzi di
amministrazione relativi alle trasferte, formazioni e consulenze.
Lo stanziamento quindi è minore a fronte comunque di pari capacità
di spesa delle istituzioni stesse, perché viene utilizzato l'avanzo
di amministrazione.
Presidente
- La parola al Consigliere Segretario Rigo
sulla pagina 42.
Rigo (PD)
- Questa non è una considerazione, ma è una
domanda: non capisco, al di là delle valutazioni che uno potrebbe
fare sul titolo in sé, la curva delle somme disponibili nei diversi
anni, ossia siamo passati da 4.000.000 a 8.000.000, a 5.000.000
rispetto ad una previsione diversa. Perché? Dovrebbe esserci un
trend regolare, come mai il picco che abbiamo incontrato
quest'anno? Si tratta di contributi per il finanziamento di
istituzioni scolastiche non regionali.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Grazie Presidente.
È semplicemente una questione contabile, abbiamo cercato di
spiegarlo anche in commissione, perché, in base ad una circolare
dell'Assessorato delle finanze, lo scorso anno avevamo dovuto
imputare sull'anno solare invece che sull'anno scolastico, quindi
era 8.000.000, quest'anno torniamo a regime, quindi siamo sui
5.000.000. Era semplicemente una questione contabile.
Presidente
- La parola al Consigliere Segretario Rigo
sulla pagina 43.
Rigo (PD)
- Anche qui un aumento della spesa
considerevole rispetto agli anni precedenti, oltre 2.000.000 e
rispetto alle stesse previsioni del 2012. La domanda, Assessore,
non significa contrarietà all'aumento, ma proprio per conoscere
questo trend e capire se si stabilizza sui 4.000.000 di euro.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- In questo caso l'aumento di spesa è dato
dalla presa in carico dei servizi relativi agli operatori di
sostegno, che sono stati assegnati alle istituzioni scolastiche
della Regione, che per il 2011 gravavano su questa UPB
esclusivamente per il periodo 1° settembre 2011-31 dicembre 2011.
Si è tenuto anche conto degli eventuali aumenti derivanti da
previsti contratti integrativi. Per ciò che riguarda le altre voci,
formazione, manifestazioni, convegni, seminari, eccetera, è da
segnalare una riduzione dovuta al venir meno delle varie indennità
di trasferta particolarmente significative su iniziative in ambito
francofono, nonché dai vincoli imposti dalla legge finanziaria.
Presidente
- La parola alla Consigliera Carmela Fontana
sulla pagina 44.
Fontana (PD)
- Volevo capire come mai ci sono quasi 500
euro in meno sul capitolo "Interventi per l'attuazione del diritto
allo studio nell'ambito della scuola primaria e secondaria". Forse
è la stessa situazione che ci spiegava prima, perché nel 2012 ci
sono 2.771.000 e poi nel 2013-2014 arriviamo a 3.200.000, come mai
questa differenza?
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Qui si è preso lo storico impegnato, lo si
è ritenuto congruo e quindi si è modulata la voce in base allo
storico impegnato. È inutile quindi ritenere sottostimata la cifra
se lo storico dell'impegno poi porta a quello stesso valore.
Presidente
- La parola alla Consigliera Carmela Fontana
sulla pagina 45...voleva replicare?
Fontana (PD)
- Non faccio le domande, perché sono tutte
così...evito...grazie.
Presidente
- Pagina 44. Pagina 45. Pagina 46.
La parola al Consigliere Segretario Rigo sulla pagina 47.
Rigo (PD)
- Prima di intervenire volevo capire cosa vuol
dire "Spese per la promozione dell'istruzione universitaria".
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Sono compensi ai rappresentanti di parte
regionale, degli organismi previsti dalla convenzione con il
Politecnico di Torino per la promozione di un nuovo polo destinato
all'offerta di servizi formativi di ricerca (borse di studio e cose
del genere).
Presidente
- La parola al Consigliere Segretario
Rigo.
Rigo (PD)
- Credo che con la promozione dell'istruzione
universitaria non ci azzecchi, fra l'altro, questi 15.000 euro sono
somme già impegnate, quindi non c'è un euro in più rispetto alla
promozione vera e propria. Per "promozione" intendo promuovere
l'istruzione universitaria, promuovere le diverse facoltà,
promuovere lo studio universitario in sé, il titolo è poco
opportuno.
Presidente
- La parola al Consigliere Segretario Rigo
sulla pagina 49.
Rigo (PD)
- Qui il titolo invece è molto chiaro: si
tratta di spese per la gestione di strutture universitarie, le
somme disponibili gli anni scorsi si aggiravano intorno a 400.000
euro e nelle previsioni non erano previsti aumenti; a cosa è dovuto
tale aumento? Questa è una domanda, non è una critica, ma vorrei
capire come mai è aumentato di tre volte quasi rispetto alle
previsioni.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Questo è di competenza dei Lavori
pubblici, le spese concernono prevalentemente l'appalto per le
pulizie del Brambilla, in più c'è il trasferimento a Finaosta per
le spese di funzionamento della nuova università valdostana.
Presidente
- La parola al Consigliere Donzel sulla pagina
50.
Donzel (PD)
- Una considerazione per rilevare una certa
staticità di questa voce, che in un momento in cui si parla di
importanti investimenti, la famosa grande opera dell'università,
dal punto di vista della crescita della stessa, siamo sulla calma
piatta...ossia aspettiamo di avere le strutture per far volare
l'università valdostana.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- L'aspetto della staticità è un complimento
visto che in un periodo di crisi vengono mantenute le stesse cifre
in bilancio; teniamo conto che qui non c'è la cifra per il polo
universitario, che è trasferita a Finaosta; quindi dire che
manteniamo i 18.000.000 degli anni precedenti è un complimento!
Presidente
- La parola alla Consigliera Patrizia Morelli
sulla pagina 51.
Morelli (ALPE)
- Punto 1.7.1.13: "Altri interventi di
carattere culturale", registriamo un aumento del 50 percento
rispetto all'anno scorso, vediamo che sono spese per il
funzionamento del sistema bibliotecario, spese per l'acquisto e la
stampa di opere, il contributo per il funzionamento del Museo
regionale di scienze naturali di Saint-Pierre, il contributo ad
istituzioni non aventi fini di lucro per la realizzazione di
manifestazioni a carattere cinematografico e spese per
acquisizione, catalogazione e studio del patrimonio
cinematografico, televisivo e audiovisivo. Immagino che si
riferisca alla
film commission
? Mi sono risposta da
sola.
Presidente
- La parola alla Consigliera Patrizia Morelli
sulla pagina 53.
Morelli (ALPE)
- Al punto 1.7.3.21 "Investimenti diretti
per beni culturali" c'è una contrazione significativa; anche qui
sono previsti gli investimenti per le biblioteche, i siti minerari,
la promozione culturale, l'area megalitica, il Borgo di Bard,
eccetera. Volevo chiedere le ragioni di questa contrazione di
5.000.000.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Chiaramente su alcune voci, non è
l'unica, abbiamo dovuto rimodulare e razionalizzare soprattutto
sugli interventi sui beni monumentali, rivedendo la modulazione dei
lavori nel pluriennale in modo diverso, questo per lavorare sulle
economie, quindi sui grandi lavori così abbiamo agito.
Presidente
- La parola al Consigliere Segretario Rigo
sulla pagina 55.
Rigo (PD)
- Avevo segnato anche la pagina 53, ma mi ha
soddisfatto la risposta, tuttavia volevo fare una considerazione su
quella pagina. Ritengo che la situazione climatica ci debba far
riflettere sulla nostra capacità di fare promozione, non ho molta
competenza sul turismo, ma credo che questo settore anche rispetto
alla ricaduta di un turismo "diverso" possa essere importante.
Certo ci devono essere delle rimodulazioni, perché se ci sono meno
possibilità di spesa, dobbiamo ripensare alle nostre politiche, e
quella del turismo in sinergia con i beni culturali e con la
fruizione del nostro patrimonio...è importante.
Per quanto riguarda gli interventi di edilizia sportiva, anche
qui necessari - e qui abbiamo una diminuzione ancora più grossa
rispetto a quella patita dall'Assessore Laurent Viérin -, vorrei
capire come mai non ci sono somme già impegnate.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Rispetto alla sottolineatura, crediamo
sia giusto...la rimodulazione è inerente solo ad alcuni interventi.
Ricordo che soprattutto grazie ai fondi strutturali stiamo
intervenendo con fondi regionali sul castello di Aymavilles, con
fondi strutturali sul castello di Quart, la Porta Pretoria, il Pont
D'Aël e accanto a questi abbiamo gli investimenti per la Maison
Lostan, per dire che il patrimonio monumentale sta avendo ad ampio
raggio una grande
envergure
di interventi. La rimodulazione
è invece sul resto, secondario rispetto a quello che è principale,
da inserire nel circuito.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Rispetto a questo tema, abbiamo
avviato una ricognizione perché, come lei ben sa, abbiamo tanti
impianti sportivi che stanno soffrendo per delle carenze: le
piscine (l'argomento che le è caro), così come il Palaindoor.
Stiamo verificando e abbiamo già avuto una serie di incontri, dove
è verosimile che si possa addivenire ad un accordo con il Credito
sportivo per fare degli investimenti che hanno una profondità
nell'arco di 15-20 anni, con dei tassi e delle condizioni
favorevoli, in modo da imputare sul bilancio regionale le rate e
non l'investimento. Questo perché con un investimento (solo quello
delle piscine), assorbiremmo tutto il disponibile, invece con una
politica di tale genere è verosimile che si possa far fronte ad un
vero percorso di rivitalizzazione del settore.
(interruzione del Consigliere Segretario Rigo, fuori
microfono)
Rispetto all'impegno, ricordo che queste sono le opere di
interesse regionale ai sensi della legge n. 16. Noi riceviamo le
proposte che vengono fatte dagli enti locali e, quando dichiariamo
le opere di interesse regionale, abbiamo i progetti che devono
essere perfezionati ed è in quel momento che noi impegniamo le
somme. Abbiamo una serie di opere che sono state dichiarate di
interesse regionale, ma non abbiamo ancora i progetti: un esempio
per tutti le tribune nel campo di Morgex.
Presidente
- La parola al Consigliere Donzel sulla pagina
56.
Donzel (PD)
- Nel ritenermi soddisfatto della risposta
che ha dato l'Assessore Viérin ai miei colleghi, perché questa è
una pagina di riepilogo, lo ringrazio, mi permetto una battuta con
lo scopo di scacciare le cose che non vanno. Visti i forti
investimenti che sono stati fatti sul piano culturale di recupero
dei beni, anche se in questo caso andiamo in riduzione...occorre
tenere presente che, quando crolla Pompei - come è successo alla
Casa dei gladiatori -, non crolla solo un edificio storico: crolla
l'immagine di un paese dal punto di vista turistico. L'auspicio è
che nelle scelte di rimodulazione che lei ha fatto non andremo
incontro a cose del genere.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- A parte la considerazione, crediamo che
la tutela sia in capo all'amministrazione tramite la
Sovrintendenza, quindi le rimodulazioni non hanno inerenza ai beni
che sono sottoposti a tutela, ma a lavori su beni sui quali noi
dovremmo intervenire, ma che abbiamo deciso di rimodulare. Penso ai
grandi lavori, tipo Saint-Martin.
Presidente
- La parola al Consigliere Segretario Rigo
sulla pagina 58.
Rigo (PD)
- Titolo 11: "Altri interventi di assistenza
sociale", sono compresi gli interventi a sostegno della previdenza
complementare, sono stati confermati 500.000 euro del 2011 e un
nuovo intervento è previsto di 150.000 euro rispetto alla
possibilità per le piccole imprese di fare cultura rispetto alla
previdenza complementare, articolo 42 delle disposizioni. Rispetto
a questo problema, credo sia opportuno incrementare tale settore:
il futuro previdenziale dei giovani è una di quelle problematiche
aperte e che non hanno ancora un chiaro percorso per quei giovani
in attesa di lavoro e per quelli che da poco sono impegnati in
attività lavorativa. Io allora rivolgo all'Assessore una domanda:
perché non incrementare ancora di più questo fondo importante e non
fare un'azione congiunta con le Province di Trento e Bolzano, che
hanno anche loro fondi complementari, per avere una maggiore
posizione di forza rispetto alla gestione di tali risorse? Non
vedrei male, quando il prossimo Consiglio discuterà i vitalizi,
questa come una soluzione, ma è una mia considerazione. La domanda
è rispetto al fatto se sulla previdenza complementare sia possibile
fare un'azione congiunta con le Province autonome.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- La collaborazione c'è, prendiamo atto del
suggerimento di incrementare ancora questo fondo.
Presidente
- La parola al Consigliere Segretario Rigo
sulla pagina 58.
Rigo (PD)
- Qui riguarda le provvidenze, una netta
diminuzione rispetto agli anni precedenti: da 29 nel 2010 siamo
scesi a 27.000.000 di euro, un decremento anche rispetto alle
previsioni.
La diminuzione ci fa piacere, vuol dire che il numero
diminuisce, però volevo sapere se è un numero minore di pratiche
consolidate, oppure c'è un'azione che riguarda anche le verifiche
che sono state messe in campo in questo settore.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- La previsione è in linea con il trend
delle domande sul consolidato del 2011.
Presidente
- La parola al Consigliere Segretario Rigo
sulla pagina 60.
Rigo (PD)
- Anche qui il riferimento è all'articolo 44 di
pagina 50 delle disposizioni, "Interventi per il servizio sanitario
regionale", è un trend molto in aumento e ci deve far preoccupare.
Solo per dare un'idea ai colleghi, si passa da 4.969.000 del 2010 a
6.085.000 del 2011, la previsione era di 6.900.000 e noi siamo ad
un impegno di 13.573.000. Questo è un tema che va approfondito, non
ci possiamo permettere tale salita in pochi anni, quindi con
l'Azienda USL su questo dovremo fare un patto scritto, perché non è
possibile scaricare sulla Regione molte inadeguatezze del sistema
sanitario.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Il motivo è dovuto al fatto che da quest'anno il Ministero delle
finanze ha comunicato a tutte le Regioni quali erano le cifre
riguardanti sia il saldo che gli acconti. Dal 2004 lo Stato non
aveva più chiesto alle Regioni le somme dovute. Ma nonostante ciò
la Regione ha provveduto ad accantonare regolarmente tutte le somme
e da quest'anno, considerata la situazione economica, ha richiesto
i fondi a destinazione vincolati: 5.180.000 euro relativi al saldo
per il 2009 e 7.000.000 l'acconto per il 2012, per un totale di
12.180.000. Il dato del 2010, per fare un discorso completo sulla
mobilità, ci evidenzia un debito di circa 23.000.000 e un credito
di circa 9.300.000 con un incremento della mobilità attiva. Vi è
quindi stato un leggero decremento della mobilità passiva e un
leggero incremento dell'attiva e, nel 2010, si è avuto un saldo
negativo di circa 13.000.000. Il trend negli ultimi 4 anni è
leggermente migliorato, ma è chiaro che abbiamo ancora una quota
importante di mobilità passiva.
Presidente
- La parola al Consigliere Segretario Rigo
sulla pagina 62.
Rigo (PD)
- Tornando alla pagina di prima, quindi, era
corretta la previsione di 7.000.000, ma, come dice l'Assessore, è
una rilevante spesa e dobbiamo intervenire, perché non ce lo
possiamo più permettere con le rimodulazioni dei bilanci di questi
anni.
Per quanto riguarda la pagina 62, "Investimenti per strutture e
attrezzature nel settore sanitario", lo scorso anno abbiamo
trasferito a Finaosta le spese per interventi di edilizia
sanitaria, è stata una scelta politica, come quella di pochi mesi
fa per il passaggio delle strutture dalla Regione all'Azienda USL.
Chiederemo nei prossimi mesi le ricadute di tali scelte, se sono
stati capaci di rispondere alle difficoltà di intervento lamentate
dal Governo regionale rispetto ai lavori da fare.
I 2.000.000 in meno rispetto all'anno scorso sono dovuti
all'intervento del triangolo e sulle strutture di Morgex, che ha
impegnato lo scorso anno 3.000.000 di euro. Quest'anno abbiamo
inserito una voce nuova di interventi di edilizia di 300.000 euro,
forse perché ci siamo resi conto che l'Azienda USL non aveva
necessità di fare degli interventi di tale tipo, perché li avevamo
completamente eliminati, mentre abbiamo completamente eliminato
rispetto all'anno scorso i finanziamenti per il sistema
informativo. Sul sistema informativo quindi l'Azienda USL viaggia
con le sue risorse e, per quanto riguarda gli interventi di
edilizia, se li avete messi quest'anno, vuol dire che l'Azienda USL
ha avuto dei problemi, ma con 300.000 euro quali piccoli interventi
si possono coprire? Mi sembra una previsione insufficiente rispetto
a questo.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Sui meno 3.000.000 si è già data la
risposta, sui 300.000 si è partiti da 300.000 e poi vedremo...
(interruzione del Consigliere Segretario Rigo, fuori
microfono)
...come non c'è? C'è 1.500.000 in crescita rispetto all'anno
scorso...che era di 1.200.000.
Presidente
- La parola alla Consigliera Carmela Fontana
sulla pagina 64.
Fontana (PD)
- Volevo capire sulle politiche di sviluppo
rurale come mai c'è un calo: nel 2012 29.774.000, invece nel 2014
23.668.000; qual è la motivazione della differenza?
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Anche se vi è uno scostamento complessivo
all'interno dell'UPB che è in riduzione, lo scostamento di risorse
è più importante verso il dettaglio relativo ai contributi da
erogare alle imprese di trasformazione agroalimentare per il canone
di locazione che dovranno corrispondere alla Regione per l'utilizzo
di strutture di proprietà regionale. Tali risorse sono state tolte
dalle manifestazioni promozionali, dalle spese di gestione dei
consorzi di miglioramento fondiario, da iniziative per la qualità
dei prodotti agroalimentari e dai contributi per le spese di
accorpamento fondiario. Se le serve, le posso dare il
dettaglio.
Presidente
- La parola al Consigliere Donzel sulla pagina
65.
Donzel (PD)
- Per quanto riguarda gli interventi sulla
zootecnia, c'è una crescita significativa della spesa corrente,
mentre c'è un fortissimo ridimensionamento degli investimenti. Fra
l'altro, la cosa che colpisce è che, mentre normalmente esistono
sugli investimenti somme già impegnate e somme disponibili, qui di
impegnato non c'è nulla. Non si è fatto nulla in questo settore,
non si è deciso di impegnare nessuna cifra?
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Lo scostamento è dovuto allo stanziamento
di 6.500.000 per i contributi destinati all'assistenza in
zootecnica, erogati agli allevatori tramite AREV, che organizza e
coordina concorsi e rassegne di interesse zootecnico. Tale
stanziamento nella previsione 2011 era di soli 2.000.000, integrato
in sede di assestamento per 4.300.000 al fine di garantire lo
stesso livello dei premi degli anni precedenti, mentre non è stato
previsto lo stanziamento dei fondi provenienti dallo Stato,
600.000, destinati all'AREV per la tenuta dei libri genealogici,
per i quali non vi sono al momento certezze di assegnazione.
Presidente
- La parola al Vicepresidente Chatrian sulla
pagina 66.
Chatrian (ALPE)
- Grazie Presidente.
Sinceramente l'anno scorso era più semplice affrontare tali
quesiti, perché avevamo alla base le risorse certe o i dati
disponibili sui singoli capitoli e le domande che si ponevano al
Governo regionale erano non di ordine economico, ma sulle
motivazioni che portavano a questi cambiamenti. Mi limito quindi a
chiedere a pagina 66, relativamente al titolo II, "Spese di
investimento", se l'Assessore può spacchettare, al titolo II,
"Interventi di investimento a sostegno dello sviluppo aziendale in
agricoltura", visto che ci sono 500.000 euro di cui la metà sono
già impegnati.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Intanto lo scostamento è legato alla
consistente riduzione degli oneri di gestione del centro
essiccamento siero di Saint-Marcel, per il quale sono in corso di
espletamento le procedure per una nuova gestione, che andrà a
regime a partire dal 2012, per un periodo di 20 anni; questo è il
primo aspetto della domanda.
Sullo stanziamento e la previsione 2012 di 552.000 euro, lo
scostamento dallo stanziamento vede la riduzione dei contributi in
conto interessi sui mutui per il naturale esaurimento degli stessi
(meno 130.000) e la riduzione dei fondi a favore degli investimenti
in aziende agrituristiche (meno 200.000). Per un discorso più
generale sugli interventi previsti nel triennio, parte delle somme
stanziate sono relative ai contributi per l'abbattimento delle rate
di ammortamento di mutui, come dicevo prima, in via di esaurimento,
contratti da aziende agricole per la costruzione di fabbricati
rurali. Vi è inoltre lo stanziamento per i contributi a favore
degli investimenti in immobili e attrezzature delle aziende
agrituristiche. Interventi più significativi sono contributi su
rate di ammortamento di mutui di aziende agricole e contributi per
aziende agrituristiche.
Presidente
- La parola al Consigliere Donzel sulla pagina
67.
Donzel (PD)
- Volevo evidenziare che abbiamo un'ulteriore
riduzione di 1.700.000 nella funzione obiettivo 10 "Agricoltura",
che di per sé in un sistema in cui abbiamo detto bisogna fare dei
ragionevoli tagli sembra non dire molto, ma non bisogna dimenticare
cosa è successo l'anno scorso dove questa voce è stata ridotta di
una cifra più pesante: 24.000.000 di euro, quindi 24.000.000,
1.800.000, poi c'è la previsione nel triennio che va in picchiata,
come dire...alle dichiarazioni di impegno e di sostegno al settore
agricolo...poi i numeri raccontano storie diverse.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Ho già parzialmente risposto nella replica
precedente che l'Assessorato dell'agricoltura, proprio per evitare
quella critica, a volte anche condivisibile, di impegni importanti
rispetto alle spese effettive nel corso dell'anno, ha fatto uno
sforzo notevole con le sue strutture per cercare di rimodulare le
disponibilità in base alle esigenze degli impegni effettivi e alle
spese di cassa effettive dei singoli anni. La riduzione quindi non
andrà ad incidere in modo importante sull'attività dello
stesso.
Presidente
- La parola al Consigliere Donzel.
Donzel (PD)
- Grazie Presidente.
Intervengo solo per dire che questa è la fotografia di un'azione
recessiva, ossia la fotografia di un'intenzione che negli anni ci
sarà sempre meno impegno, perché il settore regredisce, come
peraltro ho detto quando ho fatto il mio intervento, le aziende
diminuiscono e ci saranno sempre meno investimenti da fare.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Non mi piace replicare, ma non c'entra
assolutamente nulla! Se noi impegniamo 1.000.000...e lo teniamo
fermo a fine anno, ce lo portiamo come residuo, che recessione c'è?
Se prendiamo 500.000 euro e 500.000 euro vengono spesi, questa è
una corretta gestione del bilancio e una modernizzazione della
macchina. Il fatto di impegnare delle somme a fine anno per farle
andare nei residui non vuol dire creare recessione!
Presidente
- La parola alla Consigliera Carmela Fontana
sulla pagina 69.
Fontana (PD)
- "Promozione turistica": vedo che 2012-2013
ci sono 10.509.000, nel 2014 si scende quasi di 1.000.000 di euro,
volevo capire come mai c'è questa differenza.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- La riduzione apportata è per rispondere
alle esigenze di un ulteriore contenimento della spesa. Va tenuto
conto che c'era una norma a livello nazionale che sulla promozione
chiedeva una riduzione ancora più grande, noi nella finanziaria
l'abbiamo mantenuta più alta. Sono state ridotte quindi le spese
per la pubblicità, manifestazioni e spettacoli, richieste per
iniziative promozionali e contributi, invece viene mantenuta in
toto la spesa relativa alla promozione, che è il vero
atout
dell'Assessorato, ossia meno microsponsorizzazioni, ma il
mantenimento dell'intera somma destinata alla promozione.
Presidente
- La parola alla Consigliera Patrizia Morelli
sulla pagina 80.
Morelli (ALPE)
- "Gestione e sviluppo del trasporto
ferroviario" è un'unità previsionale di base che ha cinque voci
nella descrizione, vorrei conoscere qual è l'imputazione di spesa
per le spese per l'applicazione del contratto di servizio
integrativo con Trenitalia.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Per il contratto integrativo Trenitalia
sono praticamente 750.000 euro, come gli anni precedenti.
Presidente
- La parola al Consigliere Donzel sulla pagina
81.
Donzel (PD)
- Grazie Presidente.
Negli anni passati su tale unità previsionale di base c'erano
6.300.000, 6.400.000, 6.500.000, quest'anno compaiono le seguenti
cifre: 5.600.000, 5.600.000, 5.600.000. Dire che mi sembrano delle
cifre messe lì a caso è il minimo, soprattutto perché, alla luce
delle dichiarazioni dell'Assessore che prevede la riattivazione
dell'aeroporto, questo aeroporto ci costa sia che funzioni che non
funzioni. Non riesco a capire, se l'aeroporto "parte", le spese
previsionali sono sempre le stesse di quando sta fermo, ossia è un
aeroporto sia che funzioni che non funzioni? Negli anni passati a
tenerlo fermo abbiamo buttato via dei soldi incredibili, peraltro
non c'è alcuna congruenza fra la cifra degli anni passati nella
gestione ferma con la gestione attiva; francamente questa è una
delle voci più misteriose di tale bilancio.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Rispetto a tale tema, cerco di
aiutarla a leggere il bilancio, nel senso che queste sono delle
previsioni; se il servizio Aosta-Roma non viene attivato, il costo
di quel servizio è grosso modo 3.400.000-3.500.000 e quelli sono
risparmi, perché ovviamente non c'è la gara. Quella previsione lei
quindi ce l'ha nel momento in cui, come dicono oggi, il Ministero e
ENAC che faranno l'appalto...e a quel momento pagheremo. La
previsione quindi se la trovava lo scorso anno e se la trova
quest'anno, ma vedrà, quando approveremo il consuntivo, che quella
spesa non ci sarà. Al contrario l'altro importo di 2.000.000 circa,
che è a completamento, si riferisce alla gestione dell'aeroporto
che ha la convenzione trentennale che AVDA introita per gestire
l'aeroporto così com'è. Sono quindi due cose diverse: una cosa è la
gestione dell'aeroporto, l'altra è il servizio.
Presidente
- La parola alla Consigliera Carmela Fontana
sulla pagina 90.
Fontana (PD)
- "Gestione dei servizi antincendi e di
protezione civile": non è molta la differenza ma, poiché mi sembra
un argomento molto importante, volevo capire per quale motivo c'è
questa riduzione per il 2013-2014.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Come ha già detto lei, gli stanziamenti
richiesti sono rimasti invariati, in alcuni casi la riduzione
riguarda la maggior parte delle richieste di spesa. Gli unici
aumenti sono dovuti ai maggiori fondi richiesti per
l'approvvigionamento delle divise da casermaggio per i vigili del
fuoco professionisti, ai costi che verranno sostenuti per affidare
in esercenza i servizi di manutenzione e gestione delle
elisuperfici idonee al volo notturno, che si stanno realizzando
nelle principali vallate laterali - è quello che abbiamo detto
l'altro giorno - stimate in complessivi 350.000 euro annui (IVA
inclusa); nella sostanza, lo scostamento è minimale.
Presidente
- La parola al Consigliere Donzel sulla pagina
92.
Donzel (PD)
- Grazie Presidente.
Qui un chiarimento, perché mi pare molto consistente la
riduzione su una voce importante come il governo del territorio di
9.000.000 di euro, con in particolare uno scostamento interno alla
voce "Tutela risorse forestali e faunistiche", che passa tutta ad
investimento...invece una forte contrazione delle spese di
investimento sulla tutela dai rischi naturali e derivanti
dall'attività dell'uomo.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Per quanto attiene lo spostamento in
investimento riguardo all'aspetto delle risorse forestali e
faunistiche, è che le somme attualmente destinate alla società di
servizi verranno poi destinate ad appalti su lavori, quindi vengono
spostate da spese correnti a spese di investimento.
Per quanto attiene i rischi naturali e derivanti dall'attività
dell'uomo, questa somma va vista insieme alla cifra che è stata, in
accordo con il CELVA, caricata sugli enti locali. Non c'è un grande
spostamento nella cifra complessiva, solo che una parte è stata
destinata agli enti locali.
Presidente
- Se non vi sono altri chiarimenti, con questo
abbiamo concluso...
La parola al Consigliere Empereur.
Empereur (UV)
- Ho chiesto la parola per proporre una
breve sospensione dei lavori del Consiglio per permettere ai
Capigruppo l'organizzazione del prosieguo degli stessi. Grazie.
Presidente
- La proposta viene accolta, il Consiglio è
sospeso per dieci minuti.
Si dà atto che la seduta è sospesa dalle ore 18,55 alle ore
19,00.
Presidente
- Riprendiamo i lavori. I lavori proseguiranno
fino alle 21,30.
