Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1134 del 7 aprile 2010 - Resoconto
OGGETTO N. 1134/XIII - Interpellanza: "Attuazione del
programma regionale per la biosicurezza ed il miglioramento del
benessere animale".
Interpellanza
Richiamata la DGR 6 novembre 2009, n. 3101, recante
"Approvazione delle linee guida e dei criteri per l'applicazione
del programma regionale di igiene e benessere animale negli
allevamenti della Valle d'Aosta per l'anno 2009";
Preso atto che la stessa delibera impegnava una spesa di euro
5.000.000 e rinviava ad una successiva deliberazione della Giunta
la concessione e la liquidazione degli incentivi previsti;
Considerato che l'Assessorato Agricoltura e risorse naturali
nel suo comunicato del 20 novembre 2009 ricordava agli allevatori
che si trattava di "fondi stanziati a sostegno del settore
zootecnico in situazione di crisi finanziaria ed economica" e che
agli interessati furono concessi pochi giorni per presentare le
loro istanze;
i sottoscritti Consiglieri regionali
Interpellano
la Giunta regionale per sapere:
1) se corrisponde al vero che a distanza di quattro mesi dal
termine per la presentazione delle domande le aziende zootecniche
non hanno ancora ricevuto le risorse allora stanziate adducendo la
necessità di sostenere urgentemente il settore in crisi finanziaria
ed economica;
2) quali sono le motivazioni della mancata attuazione del
programma per la biosicurezza e il miglioramento del benessere
animale, nonostante la deliberazione n. 3101/09 ne avesse fissato
le linee guida e i criteri per la sua applicazione;
3) se non fossero ipotizzabili altre misure in grado di
incidere in modo tempestivo a favore del settore zootecnico o in
generale del settore agricolo, per ovviare agli effetti della crisi
economica e finanziaria.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Nel mese di ottobre questo Consiglio discuteva la variazione di
bilancio, una modifica importante per l'anno finanziario 2009; ci
fu un dibattito interessante proprio su come creare le condizioni,
ma soprattutto su come sostenere il settore agricolo e, nella
fattispecie, il settore zootecnico. Fu un dibattito interessante,
si fece il punto della situazione, ma soprattutto il punto sulle
difficoltà del settore.
Il Governo cercò di dare una risposta alle difficoltà,
intervenendo in maniera immediata - così si disse - per dare un
segnale al settore e che questa era una misura straordinaria legata
al momento, soprattutto finalizzata al periodo speciale, quindi
mirata. Avevamo avuto qualche dubbio e avevamo esplicitato le
motivazioni del nostro dubbio, perché forse, viste le grandi
difficoltà, il settore avrebbe avuto bisogno di un intervento
forte, di una misura che avesse continuità almeno triennale o
quinquennale; questo è quanto noi cercammo di approfondire e di
proporre. Così si chiuse il dibattito e si approvò la variazione di
bilancio nel mese di ottobre, sotto l'insegna dell'intervento
immediato, dato che anche alle aziende furono concessi pochi giorni
per presentare le loro istanze.
Oggi vorremmo conoscere se corrisponde al vero a distanza di
quattro mesi dal termine della presentazione delle domande, il
fatto che le aziende zootecniche non abbiano ancora ricevuto le
risorse allora stanziate, necessarie per sostenere urgentemente il
settore in crisi finanziaria ed economica; quali siano le
motivazioni della mancata attuazione del programma e, al terzo
punto, se non erano ipotizzabili altre misure in grado di incidere
in modo tempestivo - come fu detto allora - a favore del settore
zootecnico o, in generale, del settore agricolo, visto che nel mese
di novembre il Governo regionale approvò le linee guida e i criteri
per l'applicazione del programma approvato in variazione di
bilancio un mese prima. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente.
Probabilmente nell'attenzione data a tutta la problematica, è
sfuggito qualcosa in merito a quelle che erano state le procedure
che avevamo illustrato a suo tempo, che abbiamo seguito e che sono
necessarie al fine di arrivare all'erogazione. Comunque qui le
ripeto, serve per conoscenza sapere qual è l'iter necessario,
perché ogni erogazione ha la necessità di seguire tutto un
percorso; non credo che vengano suggeriti dei by-pass non
percorribili.
La Giunta regionale, con deliberazione n. 3101/2009 recante
"Approvazione delle linee guida e dei criteri per l'applicazione
del programma regionale di igiene e benessere animale negli
allevamenti della Valle d'Aosta per l'anno 2009" e relativo impegno
di spesa pari a 5.000.000 di euro, ha stabilito che alla
concessione e liquidazione dei relativi incentivi anticrisi si
provvederà ad istruttoria completata con successiva deliberazione,
sulla base di appositi elenchi nominativi predisposti dal
competente ufficio e previo recepimento a livello nazionale della
modifica della comunicazione della Commissione europea, quadro di
riferimento temporaneo comunitario, per le misure di aiuti di Stato
a sostegno dell'accesso al finanziamento nell'attuale situazione di
crisi finanziaria ed economica. Si sottolinea che quest'ultimo
passaggio costituisce condizione necessaria affinché le singole
Regioni possano concedere, al loro interno, misure di aiuto
anticrisi: questo era già stato detto, ma non è stato adeguatamente
recepito. Nello specifico, il suddetto recepimento consiste
nell'adozione di un decreto di modifica del precedente decreto del
Presidente del Consiglio dei Ministri del 3 giugno 2009, "Modalità
di applicazione della comunicazione della Commissione europea -
quadro di riferimento temporaneo comunitario per le misure di aiuti
di Stato a sostegno dell'accesso al finanziamento nell'attuale
situazione di crisi finanziaria ed economica", pubblicato nella
Gazzetta ufficiale del 9 giugno 2009 n. 131, e autorizzato con
decisione della Comunità europea del 28 maggio 2009.
Il testo del decreto di modifica che, nel rispetto di quanto
previsto dalla nuova comunicazione della Commissione europea del
2009, prevede l'estensione del campo di applicazione delle misure
di aiuto anticrisi al settore della produzione primaria, è stato
notificato e autorizzato dalla Commissione europea con decisione
del 3 febbraio scorso: questo è importante, perché era uno dei
passaggi che a suo tempo avevamo detto che erano necessari. L'iter
di adozione del decreto in questione non si è ancora concluso: il
provvedimento dovrà infatti passare in Conferenza Stato-Regioni ed
essere firmato dal Presidente del Consiglio, registrato alla Corte
dei Conti e, infine, pubblicato sulla Gazzetta ufficiale (questo è
stato anche detto). Solo dopo il completamento del sopraccitato
iter, il decreto entrerà definitivamente in vigore e sarà possibile
per tutte le Regioni approvare ed erogare aiuti anticrisi nel
settore della produzione primaria, cosa che il provvedimento che
avevamo adottato richiede.
I prolungati tempi di conclusione dell'iter normativo nazionale
- qui viene il punto che è importante ricordare - sono legati
principalmente alle difficoltà negli ultimi mesi di convocazione
della Conferenza Stato-Regioni ed allo svolgimento delle elezioni
regionali in gran parte del territorio nazionale. In sostanza, non
si è più riunita con un numero sufficiente di presenze la
Conferenza Stato-Regioni, di conseguenza non ha potuto deliberare.
Evidentemente questo era un passaggio che sapevamo che doveva
essere fatto; stupisce che non si rilevi anche questo percorso,
perché avevamo detto qual era già in sede iniziale di approvazione,
poiché i presupposti necessari erano questi. Poi la concomitanza
con la mancata convocazione o la mancata effettuazione della
Conferenza Stato-Regioni per problemi legati alla situazione
contingente degli avvicendamenti amministrativi legati alle
elezioni regionali è un dato di fatto. È importante rilevare
questo, perché non è un'inerzia di qualche ufficio in
particolare.
Si precisa inoltre che l'Ufficio servizi zootecnici, in
attuazione della delibera del 31 gennaio 2009, ha provveduto ad
istruire le 1.289 domande di aiuto pervenute entro il 23 novembre
2009 - questo è il lavoro che è stato predisposto dall'ufficio -, a
definire gli elenchi nominativi ed a redigere il testo della
delibera di Giunta di concessione e liquidazione - tutto pronto -,
che potrà essere adottata definitivamente dalla Giunta regionale
non appena il decreto nazionale entrerà in vigore. Credo che un
percorso di questo tipo sia quello che già in maniera lineare
avevamo definito ed individuato, perché era quello che era
possibile percorrere e quindi è stato quello percorso.
Per quanto concerne l'adozione di altre misure in grado di
incidere in modo tempestivo a favore del settore zootecnico o, in
generale, del settore agricolo, che è il terzo punto
dell'interpellanza, per ovviare agli effetti della crisi economica
e finanziaria, si fa presente che è in corso a livello nazionale un
dibattito circa l'eventuale attuazione dell'articolo 1 bis, "Misure
per le imprese agricole colpite da crisi di mercato", della legge
29 aprile 2005 n. 71, conversione in legge con modificazione del
decreto legge 28 febbraio 2005 n. 22, recante "Interventi urgenti
nel settore agroalimentare", questo a livello generale.
Si precisa che l'erogazione a livello nazionale di tali misure,
nell'ambito delle disponibilità del fondo di solidarietà nazionale,
previa autorizzazione da parte della Commissione europea,
presuppone l'adozione da parte del Ministero delle politiche
agricole di un decreto che dichiari lo stato di crisi di mercato
per le produzioni agricole, per le quali si sia verificata la
riduzione del reddito medio annuale delle imprese agricole addette
del 30 percento rispetto al reddito medio del triennio precedente:
questo è quanto bolle in pentola per quel che riguarda il discorso
generale a livello nazionale per la crisi del settore.
Si fa presente che, con nota del 18 marzo 2010, il Coordinatore
della Commissione politiche agricole, Dario Stefano, ha chiesto al
Ministro Zaia di dichiarare lo stato di crisi con l'obiettivo di
rendere applicabili le disposizioni dell'articolo 1 bis della legge
suddetta. Infine, a seguito della suddetta richiesta, il Ministero
ha convocato per l'8 aprile una riunione cui parteciperà un
funzionario del Dipartimento agricoltura della Regione Valle
d'Aosta, per discutere con le Regioni circa l'applicabilità di tale
articolo e le problematiche connesse all'attivazione di misure per
contrastare l'attuale stato di crisi del settore agricolo. Alla
luce di quello che emergerà dalla riunione e dal lavoro che il
Ministero sta predisponendo, in accordo con la Commissione
politiche agricole, noi agiremo di conseguenza per quel che sarà
permesso fare, però questo è un discorso relativo al terzo
punto.
Penso sia stato chiaro l'iter riguardante l'erogazione di quegli
aiuti specifici che hanno avuto dei ritardi per problematiche
contingenti e che non sono addebitabili ai nostri uffici. Siamo
pronti a portare la delibera in Giunta nel momento in cui il
decreto passa allo Stato-Regioni.
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Assessore, ci stupisce il suo atteggiamento perché non abbiamo
parlato di inerzia dei suoi uffici o dell'associazione AREV
piuttosto che di altri. Nella premessa, forse lei non è stato
attento, non ho assolutamente parlato di inerzia degli uffici!
La nostra iniziativa voleva conoscere quali erano le
motivazioni, non l'inerzia; mi sono permesso di dire che si è
chiesto alle varie aziende agricole di presentare in quattro giorni
le proprie richieste per il 23 novembre, cinque mesi fa, però non
abbiamo parlato di inerzia, né degli uffici regionali, né
dell'Associazione "Eleveurs valdôtains", ma volevamo conoscere e
per questo abbiamo presentato questa piccola ed onesta iniziativa.
Mi sono permesso di fare qualche considerazione di tipo politico,
perché all'epoca, in sede di variazione di bilancio avevamo
proposto non uno spot, e non era stato gradito il termine "spot",
di dare corso in maniera continuativa a queste misure.
Lei oggi ci dice che è tutto pronto, le delibere sono pronte, le
istruttorie sono pronte, ma aspettiamo il decreto; volevamo
conoscere perfettamente quali erano le motivazioni. Poi, Assessore,
mi sono permesso di non leggere il deliberato del mese di novembre,
conoscevamo il testo della delibera in cui si approvavano i
5.000.000 di euro e, al punto 3, stabiliva che alla liquidazione si
dava indubbiamente corso a...: ripeto mi sono permesso di non
leggere la delibera, perché conosciamo anche noi gli atti,
altrimenti non facciamo le iniziative per chiedere spiegazione di
atti di cui siamo in possesso!
La nostra domanda era di tipo politico: quali sono le
motivazioni per le quali questi fondi non sono stati ancora erogati
alle nostre aziende, perché nei mesi di ottobre-novembre 2009 si è
detto, in questa sede, che questo sostegno sarebbe arrivato subito
sui tavoli delle nostre aziende agricole. Prendiamo atto che al
momento questi soldi non sono stati ancora erogati per quelle
motivazioni e la ringraziamo; però il nostro atteggiamento è un
altro, non è quello di incriminare nessuno e soprattutto chi ha
lavorato dietro a questo dossier. Grazie.
