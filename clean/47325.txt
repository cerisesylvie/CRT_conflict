Classificazione
ENERGIA
Energia idroelettrica



Oggetto del Consiglio n. 3612 del 9 maggio 2024 - Resoconto
OGGETTO N. 3612/XVI - Approvazione di mozione: "Impegno del
Governo regionale a farsi promotore delle richieste e delle
segnalazioni degli abitanti del tratto di rete dell'elettrodotto
tra Charvensod e Aymavilles".
Bertin (Presidente) -
Consigliere Baccega per illustrare
la mozione, ne ha facoltà.
Baccega (FI) -
Qui abbiamo parecchio approfondito - siamo
un po' meno avulsi rispetto alla mozione precedente - e partiamo,
Assessore, dalla riunione della Commissione competente, la III
Commissione, dove abbiamo audito i tecnici e parte del management
di Terna, Rete Italia, che ovviamente è giusto ringraziare proprio
per le suggestioni che ci hanno fornito e per gli approfondimenti
soprattutto sui temi che sono stati affrontati.
Ci è stato evidenziato - e questo va detto - che i temi
affrontati e che le linee Terna sono rispettose del Dpcm del 2003 e
in particolare che siamo in presenza di una linea che è del 49, con
una rete presenza che pare in parte assorbita dal territorio, è
normale, che dal 49 ad oggi si è costruito; è una linea vecchia in
presenza di abitazioni, di aziende e anche di scuole.
Abbiamo preso atto del piano di sviluppo che era stato approvato
da ARERA che prevede interventi di manutenzione, sostituzione di
tralicci, nuove realizzazioni, e al quesito che io ho posto in
Commissione, ovvero "Si possono interrare le linee?", che sarebbe
uno degli elementi importanti, ci è stato risposto: "Sì, sui tratti
delle nuove linee", quindi per nuove progettazioni - come quella
che è avvenuta in provincia di Belluno, Auronzo di Cadore, che è
stata richiamata in Commissione - mentre "No per gli interventi di
rinnovo" dove si prevede solo la sostituzione di tralicci e di
conduttori.
Pare che per interrare le linee necessitino 15-20 metri circa di
larghezza dei percorsi, quindi con una dispersione del campo
elettromagnetico piuttosto significativa e con una difficile
ricostruzione dell'habitat.
I quattro cavi devono essere distanti uno dall'altro 4 metri e
quindi questo ci sottolinea il perché è così complicato.
Ci è stato anche evidenziato il ruolo dell'ARPA per la verifica
di un eventuale impatto elettromagnetico della linea, quindi, fatte
queste brevi considerazioni, dopo aver fatto un attento
sopralluogo, abbiamo fatto un lungo percorso lungo la linea che va
da Plan Felinaz ad Aymavilles, abbiamo riscontrato che ci sono
questioni che vanno sicuramente affrontate rispetto al protocollo
d'intesa, che era stato votato e che era stato presentato nel
2009.
Richiamato quindi quel protocollo d'intesa che abbiamo
sottolineato - e soprattutto viste le segnalazioni, le richieste e
i quesiti di molte famiglie che hanno i cavi che vanno in alcuni
casi anche sopra le abitazioni, vanno sopra le aziende, ma
soprattutto sopra la scuola, parlo della scuola elementare e
materna di Chevrot; tenuto conto che è ancora in fase di
progettazione la linea tra Gressan e Aymavilles e che questo è
stato detto in commissione: Terna ha dichiarato che si poteva
aprire una fase di concertazione con le amministrazioni locali che,
in realtà, sono loro che rappresentano gli abitanti che hanno poi
tempo fa inviato una petizione per chiedere conto del rispetto del
protocollo d'intesa; noi chiediamo alla Giunta regionale, al
Governo regionale, di farsi promotore in fase di concertazione con
gli abitanti e con le amministrazioni comunali coinvolte, affinché
vengano prese in considerazione le richieste e le segnalazioni
degli abitanti nel tratto di rete dell'elettrodotto aereo tra
Charvensod e Villeneuve, e di far pervenire ai gruppi consiliari
entro 60 giorni una relazione dell'ARPA che chiarisca al meglio gli
effetti dell'eventuale inquinamento elettromagnetico sull'edificio
scolastico richiamato, sulle abitazioni e sulle aziende interessate
dal tratto di rete.
Questo per avere maggiore chiarezza rispetto a quanto si
vocifera, magari ci sono anche informazioni che non sono corrette
dal punto di vista scientifico, quindi vanno affrontate e chiarite
una volta per tutte.
Presidente -
La discussione generale sulla mozione è
aperta. L'assessore Sapinet si è prenotato, ne ha facoltà.
Sapinet (UV) -
Grazie, collega Baccega, che porta
nuovamente quest'argomento in modo direi anche costruttivo. Una
seduta interessante quella della III Commissione e della III e
quarta Commissione sulle tematiche ambientali di Terna, anche alla
luce di questo recente confronto che ha evidenziato da parte di
Terna la necessità d'intervenire su quel tratto di linea - un
tratto di linea che è appunto oggetto della mozione che giustamente
ricordavamo e che ricordava il collega - costruita negli anni '40,
con la presenza di tralicci che necessitano interventi di
manutenzione o, in certi casi, anche di sostituzione e alla luce
delle esigenze di quei territori, che ovviamente devono essere
ascoltati, e di quelle istanze che devono essere portate
avanti.
Un lavoro quindi di concertazione sulle richieste, sulle
esigenze che la Regione ha già svolto negli anni passati, di chi mi
ha preceduto in questo ruolo, che lo sta svolgendo attualmente e
che sicuramente lo svolgerà. Quindi si concorda con lo spirito di
quest'iniziativa che sollecita un po' di proseguire in questo
percorso che è stato intrapreso.
A tal proposito, come già anticipato da Terna stessa in
occasione dell'incontro del 16 aprile, la fase di progettazione del
tratto di linea oggetto d'interesse è attualmente in corso e c'è la
volontà di Terna stessa di condividere con le comunità interessate
le scelte progettuali, anche per il tramite dell'amministrazione
regionale; direi che questi ultimi mesi hanno testimoniato un
rapporto di stretta e direi anche proficua collaborazione con
Terna.
Accogliamo la mozione, magari con alcune precisazioni nelle
premesse (che poi elencherò) e nelle richieste dell'iniziativa del
collega che, di fatto, ribadisce il coinvolgimento
dell'Amministrazione regionale.
Ripeto, un coinvolgimento che Terna ha preannunciato: è
previsto, in tale fase, l'impegno a evidenziare esigenze dei
cittadini interessati dagli interventi nel rispetto dei limiti
ovviamente di legge imposti dalle normative nazionali.
Poi certamente è possibile (con i congrui tempi che gli aspetti
tecnici e l'elaborazione dei dati richiedono di soddisfare) anche
la seconda richiesta, ossia di far pervenire ai capigruppo una
relazione dell'ARPA che chiarisca sugli effetti dell'inquinamento
elettromagnetico sull'edificio scolastico richiamato, sulle
abitazioni e sulle aziende che sono in zona; una relazione che
abbiamo già richiesto ad ARPA, proprio a seguito di quella seduta,
e che sicuramente, in tempi congrui, verrà predisposta.
Sulle modifiche e sulla parte delle premesse andremo a parlare
più che di problematiche, di criticità, andando ad eliminare la
parte del sottolineato, mentre sull'impegnativa, impegna il Governo
regionale a proseguire il confronto con le Amministrazioni comunali
coinvolte affinché vengano prese in considerazione le richieste e
le segnalazioni degli abitanti del tratto di rete dell'elettrodotto
aereo tra Charvensod e Aymavilles.
Sulla seconda impegnativa: a far pervenire ai capigruppo, con
congrue tempistiche, la relazione dell'ARPA che chiarisca al meglio
gli eventuali effetti dell'elettrodotto sull'edificio scolastico
richiamato, sulle abitazioni e sulle aziende interessate dal tratto
di reti.
Parliamo di congrue tempistiche consapevoli anche della
dinamicità e dell'operatività che ARPA ha dimostrato e che sta
dimostrando, quindi credo non ci sia bisogno di dare una scadenza
di giorni perché sappiamo che saranno probabilmente molti meno
rispetto ai 60 richiesti, ma riteniamo più corretto parlare di
congrue tempistiche.
Presidente -
Ci sono altri interventi? Consigliere
Baccega ne ha facoltà.
Baccega (FI) -
Credo che la volontà sia univoca, nel
senso di andare a dare delle risposte chiare e inequivocabili sui
due punti evidenziati, quello del confronto che dovrà avvenire con
le amministrazioni locali (quindi la richiesta è quella di far sì
che la Regione vada a vigilare rispetto a quest'approfondimento che
verrà fatto con le Amministrazioni locali) e poi di avere una
risposta scientifica da parte di ARPA rispetto agli eventuali
effetti dell'elettrodotto. Va bene, non cambia la nostra richiesta,
quindi accettiamo di buon grado le modifiche che lei ha posto alla
nostra attenzione e in questo senso ci sentiamo di accogliere gli
emendamenti.
Presidente -
Ci sono altri interventi? Consigliere
Lucianaz ne ha facoltà.
Lucianaz (RV) -
Solo due puntualizzazioni. Nel comunicare
già il voto favorevole del nostro gruppo, tengo a sottolineare il
fatto che è stato un incontro direi molto interessante e qui
puntualizzo il fatto che sarebbe utile fornire, anche al di fuori
della Commissione che ha seguito i lavori, questa documentazione
perché veramente ha dato un quadro complessivo della situazione
delle linee ad alta tensione in Valle d'Aosta, di quali saranno i
programmi, che non saranno programmi di Terna per il futuro della
Valle d'Aosta, la cosa è emersa; i tecnici hanno anche ricordato
loro stessi il rischio di elettrosmog causato da queste linee e
loro stessi sono i primi a preoccuparsi di nuovi impianti o di
nuove edificazioni sotto la linea.
Per terminare, tengo a sottolineare il fatto che i Comuni si
erano già espressi in passato su quest'aspetto - in particolare il
Comune di Jovençan e di meno Gressan - quindi sicuramente, come
aveva già preso l'impegno durante quell'incontro l'Assessore, sarà
l'Amministrazione regionale a seguire in prima persona la
concertazione. Sottolineo solo il fatto dell'importanza del sito
archeologico di Châtelard sul quale assolutamente non bisogna
permettere nessuna speculazione.
Presidente -
Consigliera Erika Guichardaz ne ha
facoltà.
Guichardaz E. (PCP) -
Grazie ai colleghi di Forza Italia
per aver depositato quest'iniziativa che mi permette anche di
ricordare quanto questa tematica sia posta all'attenzione
soprattutto dei due Comuni in cui sono stata Assessore.
Io dico Assessore. Dico "Consigliera" ma dico "Assessore",
quindi sotto questo punto di vista darò delle soddisfazioni al
collega Manfrin ma questo è il mio modo di esprimermi, e come su
molte altre cose magari non sono proprio allineata in tutto e per
tutto.
Come dicevo, è una tematica che è stata posta con grande
attenzione da diversi anni dai Comuni, c'è stato poco coordinamento
però, quindi sicuramente uno dei problemi principali sotto questo
punto di vista - lo ha rilevato anche il consigliere Lucianaz - è
stato proprio una presa di posizione spesso anche tra Comuni
limitrofi: sullo spostare, se più verso la Dora o più verso la
collina, se interrare... quindi ci sono state problematiche che,
secondo me, si potevano risolvere attorno a un tavolo, ma
purtroppo, invece, siamo andati avanti in un'ottica sotto un certo
punto campanilistica, senza pensare al bene generale per la
popolazione e al bene generale di quel progetto.
Bene quindi che l'Amministrazione in questo caso si faccia
carico anche di collaborare all'interno dei Comuni per risolvere
quella che, secondo me, è una delle criticità di cui spesso
comunque abbiamo parlato.
Grazie ai colleghi per aver presentato quest'iniziativa.
Presidente -
Ci sono altri interventi? Chiudiamo la
discussione generale. La discussione generale è chiusa. Se vi sono
le repliche... non credo che siano necessarie. Se non vi sono
dichiarazioni di voto... non vedo richieste di dichiarazioni di
voto, possiamo mettere in votazione la mozione. Votiamo il testo
modificato come è stato illustrato, come da discussione generale.
La votazione è aperta. La votazione è chiusa.
Presenti, votanti e favorevoli: 33
La mozione è approvata all'unanimità.
Sospendiamo brevemente per arieggiare i locali e riprendiamo tra
poco.... Anzi, c'è un invito a proseguire anche a condizione che si
faccia in fretta, per cui che i tempi siano brevi.
