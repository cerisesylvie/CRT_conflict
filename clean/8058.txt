Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2478 del 12 dicembre 1986 - Resoconto
OGGETTO N. 2478/VIII - DISEGNO DI LEGGE CONCERNENTE:
"FINANZIAMENTO DI OPERE PER LE STRUTTURE OSPEDALIERE
DELL'U.S.L."
PRESIDENTE
: Il parere della I Commissione è già allegato
al disegno di legge ed è quindi in possesso dei Consiglieri. Il
parere della IV Commissione è stato così espresso:
- MARCOZ, PEDRINI, RICCO e TAMONE parere favorevole;
- MAFRICA e MILLET parere favorevole con riserva di sentire le
organizzazioni sindacali.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
I membri delle Commissioni interessate
hanno già avuto modo di ascoltare il dott. Palombo e sanno che, di
qui a qualche giorno, verranno intrapresi i lavori per la
realizzazione del reparto di Chirurgia vascolare. Questa legge,
però, non intende finanziare solo i lavori dell'ex Pronto Soccorso
e della Chirurgia vascolare, ma anche i lavori per il nuovo
laboratorio per il quale è già stata rilasciata la Concessione
edilizia.
I 2 miliardi e 350 milioni si aggiungeranno quindi ai 6 miliardi
già previsti nel fondo globale della legge finanziaria per l'anno
1987.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Gradirei che mi venissero chiariti alcuni
dubbi.
Il primo riguarda il Mauriziano. Non vorrei essere, come al
solito, "catastrofico", però mi chiedo come si possa ottenere la
concessione edilizia senza avere il titolo di proprietà e mi chiedo
anche se la necessità di dover finanziare queste opere non ci
induca a cercare di stringere i tempi delle nostre relazioni e dei
nostri rapporti con il Mauriziano.
Oltre a questo problema di natura metodologica, ce ne sono altri
che vorrei mettere più a fuoco. Il primo riguarda l'assenza, nella
relazione e credo anche nel lavoro delle Commissioni, del parere
del Dirigente sanitario dell'U.S.L. che dovrebbe essere il
referente principale in questo tipo di delibere. Poiché esiste un
coordinatore sanitario, sarebbe opportuno che questa persona, come
responsabile delle attività sanitarie dell'U.S.L., fosse
interpellata e che il suo parere, ed in via subordinata quello del
Direttore sanitario del Presidio sanitario di Viale Ginevra (che
peraltro è la stessa persona), fosse comunicato al Consiglio.
In merito al tipo di intervento, vorrei sapere dall'Assessore
Voyat se, all'interno dell'Ospedale ed in particolare del
laboratorio per il quale sono stanziati questi finanziamenti,
esistono le strutture per migliorare la sistemazione della sala
prelievi che obbliga i pazienti a fare l'accettazione burocratica
nella Piastra per poi uscire dall'edificio e recarsi nell'ala nuova
dell'Ospedale per sottoporsi ai prelievi nel locale particolarmente
angusto che egli sicuramente già conosce.
Mi interesserebbe anche sapere se, con questo secondo
intervento, è prevista finalmente l'attivazione dei servizi
dell'unità dipartimentale di oncologia, prevista dal Piano
sanitario regionale, ma che fino ad oggi non ha trovato gli spazi
per poter decollare.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anche noi vorremmo avere notizie sullo
stato delle trattative tra la Regione e l'Ordine Mauriziano e
ricordiamo all'uopo che l'ultima sentenza aveva concesso 120 giorni
di tempo per trovare un'intesa, trascorsi i quali, il Presidente
della Commissione di Coordinamento dovrebbe dare esecuzione alla
"reimmissione" della struttura ospedaliera tra le proprietà
dell'Ordine Mauriziano.
Poiché questo tempo è già trascorso, vorremmo sapere se si è
riusciti a far fare qualche progresso alle trattative, oppure se ci
troveremo nell'assurda situazione di vedere restituire all'Ordine
Mauriziano la proprietà dell'Ospedale, con conseguenze difficili da
valutare ma sicuramente di non facile soluzione.
Vorremmo anche impegnare l'Assessore a portare perlomeno
all'esame delle Commissioni il progetto complessivo, perché si
continuano a fare manutenzioni straordinarie forse senza una logica
di fondo e che magari di qui a qualche tempo potrebbero essere
rimesse in discussione.
Gradiremmo, quindi, che il progetto di ulteriori unità operative
da sistemare fosse portato all'esame delle Commissioni, affinché il
tutto possa essere valutato nel suo insieme.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Di solito la relazione che
accompagna un progetto di legge dovrebbe essere sufficiente a far
comprendere ai Consiglieri il senso del provvedimento. La relazione
di 4 righe che accompagna questo provvedimento non è riuscita però
a farci capire il senso del presente disegno di legge, tanto è vero
che siamo stati costretti ad invitare in sede di Commissione il
Presidente dell'U.S.L., il responsabile del reparto di Chirurgia
vascolare ed il responsabile del reparto di Ortopedia, per riuscire
finalmente a comprendere lo scopo del presente provvedimento.
Mi permetto, pertanto, di sottolineare la carenza di carattere
tecnico presente nella relazione che accompagna il disegno di legge
e che non è da imputare a responsabilità politiche. Nel contempo mi
auguro che le relazioni che accompagneranno i futuri provvedimenti
ci permettano effettivamente di poter esprimere un giudizio di
merito.
Ho già evidenziato in sede di Commissione, ed è già stato
sottolineato dai Consiglieri Sandri e Mafrica, che sarebbe
opportuno capire a che cosa serve investire miliardi nella
struttura ospedaliera quando essa non è della Regione. Sarebbe
stato opportuno, quindi, risolvere in anticipo o parallelamente
questo problema che è alla base di tutto ed invece noi continuiamo
a ristrutturare un immobile non nostro. Questo dilemma si trascina
ormai da anni ed ancora una volta si dimostra che questa
maggioranza non vuole portare a termine i programmi e gli obiettivi
relativi al Mauriziano.
Anche se l'Assessore, in sede di Commissione, suggeriva al
responsabile del reparto di Ortopedia di felicitarsi, lo stesso, in
evidente stato di imbarazzo, non riusciva a soddisfare l'ambizione
dell'Assessore, mentre, poco più tardi, fuori dall'ufficialità
della Commissione, ci confessava di non essere contento della
soluzione proposta, tant'è che il reparto di Ortopedia ha dei
posti-letto al di fuori del reparto stesso, rendendo così possibile
la convivenza tra malati del reparto di ortopedia e malati di altri
reparti.
Anche questo fatto dimostra ancora una volta che, nonostante i
massicci interventi finanziari della Regione, come non si è
riusciti a risolvere il problema più generale della Sanità così non
si è riusciti a risolvere quello delle strutture interne
dell'Ospedale Mauriziano.
Questo ovviamente non significa che noi non voteremo questo
provvedimento, ma era necessario precisare l'opportunità di dare
una adeguata soluzione ad ogni problema, perché non si può vivere
alla giornata.
Per questo io chiedo all'Assessore di intervenire in modo più
incisivo nella ricerca di una soluzione ai problemi della
proprietà, delle strutture interne e di quei reparti dove i medici
operano in condizioni inidonee e tali da rendere il loro lavoro più
pesante, con evidenti ripercussioni negative sull'opinione
pubblica.
PRESIDENTE
: Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
Sulla questione della proprietà risponderà
direttamente il Presidente della Giunta.
In merito a quanto ha appena detto il Consigliere Baldassarre
posso solo supporre che i Commissari si fossero resi ben conto
dello stato delle cose e delle mie affermazioni.
Non avevo detto che il Primario si era dichiarato contento, ma
avevo solo precisato che aveva dovuto accettare la soluzione
proposta. Il Consigliere Baldassarre invece ha subito capito quello
che ha voluto, come aveva già fatto in una occasione precedente,
costringendomi ad una successiva puntualizzazione. Spero che ciò
sia chiaro una volta per tutte.
In merito alla richiesta avanzata dal Consigliere Sandri posso
solo dire che il parere del Direttore sanitario non viene
presentato al Consiglio regionale, ma all'U.S.L. che a sua volta
comunica a noi un suo parere sulle iniziative che dobbiamo
intraprendere. Il suo parere quindi non deve assolutamente essere
allegato al fascicolo contenente il disegno di legge.
La costruzione del nuovo laboratorio, per il quale abbiamo già
la concessione edilizia e speriamo di poter procedere quanto prima
al relativo appalto, prevede la realizzazione di un centro unico
per i prelievi con un aumento del numero delle sale da adibire ai
prelievi ed un aumento globale di circa 1000 metri quadrati dello
spazio a disposizione dei laboratori di viale Ginevra.
Con la ristrutturazione dell'ex Pronto soccorso è prevista la
realizzazione degli ambulatori di oncologia, neurologia e chirurgia
vascolare. I relativi progetti sono firmati anche dai responsabili
dei reparti che li utilizzeranno.
Il Consigliere Mafrica chiedeva anche che fosse presentato al
più presto il progetto complessivo relativo alla ristrutturazione
del complesso ospedaliero. Ciò sarà fatto entro la fine dell'anno;
mancano solo le relazioni ed i relativi costi.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je ne peux que partager ce que viennent
de dire les conseillers à propos de la propriété de l'Ordre
Mauricien. Jusqu'à présent, il y a eu des difficultés étant donné
qu'une partie de la loi 833 n'a jamais été acceptée et surtout il
n'a jamais été adopté une loi susceptible de modifier le statut de
l'Ordre Mauricien.
Par ailleurs, nous attendons une convocation à propos du sujet
qui a été soulevé; nous avions envoyé un télégramme pour solliciter
l'urgence de la définition de ce problème. Néanmoins, au-delà du
fait contingent, la difficulté à l'intérieur des propriétés l'Ordre
Mauricien serait d'établir où finit la propriété de
l'Administration régionale et où finit celle de l'Ordre
Mauricien.
Le maintien de l'assistance demeure en tout cas indispensable:
c'est une question d'ordre public que personne ne pourra empêcher.
Nous avons toujours soumis le problème de la propriété à
l'attention des ministères compétents et nous espérions le
résoudre; malheureusement, il existe toute une série d'intérêts, de
difficultés quant aux exigences que nous avons exprimées vis-à-vis
des établissements régionaux. Un accord avait été trouvé, mais un
changement est intervenu au Ministère de la Santé, si bien que nous
n'avons pu aboutir à un résultat positif.
Je peux toutefois assurer que maintenant il n'y a aucun problème
par rapport à l'exigence de cette nouvelle bâtisse car lorsque l'on
prévoyait une nouvelle construction ou un réaménagement de
l'hôpital, on envoyait une lettre "pour information" à l'Ordre
Mauricien.
PRESIDENTE
: Passiamo all'esame dell'articolato.
Do lettura dell'articolo 1:
Articolo
1
1.
Al fine di provvedere al mantenimen
to
dello
stato di efficienza delle strutture ospedaliere dell'U.S.L., nonchè
in previsione di interventi di modificazione e trasformazione delle
stesse è autorizzata per l'anno 1986 la maggiore spesa di lire
2.350.000.000.
2.
L'onere derivante di lire 2.350.000.000 graverà sul
capitolo 40400 "Spese per opere urgenti di ripristino e
straordinaria manutenzione di strutture ospedaliere" del bilancio
di previsione della Regione per l'anno 1986.
PRESIDENTE
: Se nessuno chiede la parola pongo in
votazione l'articolo 1 testé letto:
ESITO DELLA VOTAZIONE
Presenti: 26
Votanti: 19
Favorevoli: 19
Astenuti: 7 (Bajocco, Cout, Dolchi, Mafrica, Millet, Tonino e
Sandri)
Il Consiglio approva.
PRESIDENTE
: Do lettura dell'articolo 2:
Articolo 2
1. Alla copertura dell'onere di cui all'articolo precedente
si provvede:
a)
mediante riduzione dell'importo di lire
2.200.000.000 dello stanziamen
to
iscritto al capitolo 50150
del bilancio preventivo regionale per l'anno 1986 "Fondo globale
per il finanziamento di spese per ulteriori programmi di sviluppo
(spese di investimento)" sull'intervento previsto all'allegato n. 8
del bilancio di previsione del corrente esercizio relativo al
finanziamento della spesa per la costruzione di
poliambulatori;
b)
mediante riduzione dell'importo di lire 150.000.000
dello stanziamento iscritto al capitolo 50000 del bilancio
preventivo regionale per l'anno 1986 "Fondo globale per il
finanziamento di spese per l'adempimento di funzioni normali (spese
correnti)" sull'intervento previsto all'allegato n. 8 del bilancio
di previsione dell'esercizio in corso relativo al finanziamento
delle spese di gestione di comunità per il recupero di
tossicodipendenti.
PRESIDENTE
: Se nessuno chiede la parola pongo in
votazione l'articolo 2 testé letto:
ESITO DELLA VOTAZIONE
Presenti: 26
Votanti: 19
Favorevoli: 19
Astenuti: 7 (Bajocco, Cout, Dolchi, Mafrica, Millet, Tonino e
Sandri)
Il Consiglio approva.
PRESIDENTE
: Do lettura dell'articolo
3:
Articolo 3
1. Al bilancio di previsione della Regione per l'anno 1986
sono apportate le seguenti variazioni:
PARTE SPESA
Variazioni in diminuzione:
Capitolo 50000 "Fondo globale per il finanziamento di spese
per l'adempimento di funzioni normali (spese correnti)"
lire 150.000.000
Capitolo 50150 "Fondo globale per il finanziamento di spese
per ulteriori programmi di sviluppo (spese di investimento)
lire 2.200.000.000
Variazione in aumento:
Capitolo 40400 "Spese per opere urgenti di ripristino e
straordinaria manutenzione di strutture ospedaliere
lire 2.350.000.000
PRESIDENTE
: Se nessuno chiede la parola pongo in
votazione l'articolo
3
testé letto:
ESITO DELLA VOTAZIONE
Presenti: 26
Votanti: 19
Favorevoli: 19
Astenuti: 7 (Bajocco, Cout, Dolchi, Mafrica, Millet, Tonino e
Sandri)
Il Consiglio approva.
PRESIDENTE
: Do lettura dell'articolo 4:
Articolo 4
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE
: Se nessuno chiede la parola pongo in
votazione l'articolo 4 testé letto:
ESITO DELLA VOTAZIONE
Presenti: 26
Votanti: 19
Favorevoli: 19
Astenuti: 7 (Bajocco, Cout, Dolchi, Mafrica, Millet, Tonino e
Sandri)
Il Consiglio approva.
PRESIDENTE
: Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
Abbiamo già detto che l'iniziativa ci
pare utile. Il responsabile del reparto di Chirurgia vascolare ha
esposto molto bene la situazione e quindi siamo d'accordo sulla
natura dell'intervento.
Non ci è sembrata convincente, invece, l'ultima parte delle
affermazioni del Presidente della Giunta. Noi temiamo che sia
piuttosto rischioso investire del denaro regionale in una struttura
dalla proprietà ancora indefinita.
Non sappiamo con esattezza come sia stato possibile dare alla
Regione la concessione edilizia per una struttura da realizzare in
una proprietà che, secondo il TAR, è ancora dell'Ordine Mauriziano.
Ci auguriamo comunque che il Sindaco di Aosta sappia bene quello
che fa.
Non essendo ancora trascorso il periodo dei 120 giorni entro i
quali la Regione dovrebbe risolvere la questione e non essendoci
nulla di nuovo, noi non ce la sentiamo di impegnare del denaro
regionale per costruire qualcosa su una proprietà altrui, quando
non sappiamo se in futuro, in una eventuale valutazione per la
soluzione definitiva del caso, si arriverà a far ripagare quello
che la Regione avrebbe già pagato una volta. Per questo
motivo...
(...interruzione del Presidente ROLLANDIN...)
MAFRICA (P.C.I.):
Presidente, lei me lo ha già detto più
di una volta, ma io continuo a sostenere che paghiamo noi! Lo Stato
infatti ci dà il denaro e noi deliberiamo di realizzare "con quel
denaro" certe cose!
ROLLANDIN
(fuori microfono)
:
Ma è una partita di
giro!
MAFRICA (P.C.I.):
Ma non è una partita di giro! Noi,
infatti, potremmo utilizzare quegli stessi fondi ospedalieri per
costruire 50 metri più in là. Ciò vuol dire che la scelta spetta a
noi! Siamo noi a decidere di spendere il denaro che ci viene dato
per realizzare una struttura ospedaliera, per fare il laboratorio
nel seminterrato dell'ex Pronto Soccorso!
Ho parlato di 50 metri più in là perché si potrebbe anche
prevedere di utilizzare il parcheggio oltre Viale Ginevra,
soluzione che del resto è stata anche prospettata da qualcuno. Qui
c'è anche un tecnico che può intervenire su questa materia con
maggiore competenza di me.
Comunque, torno a sottolineare che, a nostro giudizio, occorre
risolvere il problema della proprietà, altrimenti abbiamo seri
dubbi sulla completa e chiara definizione del tutto e temiamo che
eventuali strutture realizzate da noi, risultino poi, per ragioni
legali, di proprietà del Mauriziano. E quando dovremo valutare il
tutto, ci troveremo nelle condizioni di pagare un'altra volta
quelle stesse strutture.
ROLLANDIN
(fuori microfono)
:
Ha pagato lo
Stato.
MAFRICA (P.C.I.):
Lo Stato ha dato a noi quei fondi che
noi abbiamo deciso di spendere per quelle strutture! È il
Consiglio, quindi, che sta pagando!
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Prendo atto delle dichiarazioni del
Presidente della Giunta relative alla proprietà della struttura
ospedaliera e mi riservo di riparlarne tra alcuni mesi.
Invece non mi ritengo soddisfatto dalla risposta fornitami
dall'Assessore alla Sanità e pertanto annuncio la mia astensione su
questo disegno di legge
per due ragioni fondamentali.
Perché ritengo poco corretto, dal punto di vista metodologico,
il fatto che la Commissione non abbia interpellato il coordinatore
sanitario dell'U.S.L. ed abbia invece interpellato direttamente i
responsabili di reparto. Bisognerà tener conto di questo fatto in
futuro, perché ritengo che una delle cause più importanti delle
attuali difficoltà di gestione dell'Ospedale sia imputabile alla
circostanza che la funzione di Direttore sanitario e quella di
Coordinatore sanitario dell'U.S.L. ricadono sulla stessa persona
che risulta essere eccessivamente oberata di compiti, non avendo
quindi la possibilità di esercitare un'efficace azione di Direzione
sanitaria. La mia richiesta voleva essere un modo per sottolineare
questo specifico problema.
Non sono soddisfatto della risposta che mi è stata fornita sul
centro unico di prelievo. I prelievi di sangue e di materiali
biologici rientrano nelle attività tipicamente ambulatoriali e non
è molto importante che vengano eseguite in ambiente ospedaliero.
Ciò è dimostrato dal fatto che, quando negli anni scorsi è stato
chiuso il centro prelievi funzionante presso l'Istituto di Igiene e
Profilassi, ne sono derivati i noti disagi sull'unico centro per
prelievi operante presso l'Ospedale regionale.
Ritengo invece di fondamentale importanza lo sviluppo
dell'attività di prelievo territoriale, come è già stato fatto in
parte dall'Amministrazione regionale con la realizzazione di punti
di prelievo decentrati a Pré-St. Didier, a Morgex... per istituire
un centro di prelievo ogni 4 o 5 mila abitanti. Questa dimensione
demografica corrisponde anche a quella dei consultori e di altri
presidi socio-sanitari esistenti sul territorio.
Non è opportuno immaginare un centro unico di prelievo come
quello dell'Ospedale, che oltre tutto apporta con fusione in una
struttura predisposta per interventi sanitari di più alto livello,
ma è più conveniente pensare di realizzare centri di prelievo
sparsi sul territorio. Inoltre dovrebbe essere potenziato il
prelievo a domicilio per le persone che non possono muoversi, così
come viene fatto attualmente in forma estemporanea presso alcuni
presidi.
Per i dubbi espressi sul laboratorio di analisi, specie per
quanto concerne il laboratorio per i prelievi e per quanto concerne
la metodologia dei rapporti con la Direzione sanitaria dell'U.S.L.,
io mi astengo dal votare questo disegno di legge.
Invece prendo atto con piacere del fatto che la realizzazione
del laboratorio di oncologia è un primo passo concreto per
l'attuazione di questa unità dipartimentale.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Dichiaro che il Movimento Sociale
Italiano si astiene dal votare questo disegno di legge.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Vorrei precisare al Consigliere Sandri
che è la Commissione che autonomamente decide chi invitare e chi
sentire sui vari provvedimenti sottoposti al suo esame. Da quello
che egli ha detto sembrerebbe infatti che non si sia voluto sentire
il coordinatore sanitario. Noi invece, in sede di Commissione,
abbiamo deciso di sentire il Presidente dell'U.S.L. ed i Primari
dei due reparti interessati, alla presenza dell'Assessore.
Un funzionario dell'Assessorato ci aveva già ampiamente
illustrato il provvedimento di legge, ma noi volevamo approfondire
alcuni aspetti particolari e così abbiamo deciso di invitare quelle
persone.
Non è una questione di mancanza di riguardo verso qualcuno e
neppure di rifiuto a non voler sentire qualcuno; si è trattato solo
di una decisione autonoma della Commissione la quale, nella
pienezza della sua autonomia, di volta in volta convoca le persone
che ritiene di sentire.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 27
Votanti: 19
Favorevoli: 18
Contrari: 1
Astenuti: 8 (Aloisi, Bajocco, Cout, Dolchi, Mafrica, Millet,
Sandri e Tonino)
Il Consiglio approva.
