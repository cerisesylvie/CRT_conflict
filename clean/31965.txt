Classificazione
BENI CULTURALI
Interventi vari



Oggetto del Consiglio n. 815 del 21 ottobre 2009 - Resoconto
OGGETTO N. 815/XIII - Interpellanza: "Modalità di gestione
della struttura ex Cinema Splendor di Aosta".
Interpellanza
Richiamata la propria precedente iniziativa, oggetto n.
267/XIII "Intendimenti in merito alla gestione dell'immobile ex
Cinema Splendor di Aosta";
Ricordato che in quella occasione si è indicata come data di
apertura della struttura l'inizio 2010;
Evidenziata l'importanza che tale struttura può rappresentare
per la qualità della fruizione culturale in Valle d'Aosta e i
ritardi nella trasformazione dello stabile;
i sottoscritti Consiglieri regionali
Interpellano
l'Assessore competente per sapere:
1) se si conferma quale data di apertura dell'ex Cinema
Splendor l'inizio del 2010;
2) in quale forma si intende gestire il complesso oggetto
della ristrutturazione e se sono già state eventualmente definite
modalità per l'appalto di gestione della struttura.
F.to: Bertin - Patrizia Morelli
Président -
La parole au Conseiller Bertin.
Bertin (VdAV-R) -
Grazie, Presidente. Sono ormai
trascorsi quasi 17 anni da quando ha preso il via l'iniziativa di
trasformare l'ex Cinema Splendor in uno stabile destinato a
spettacoli e ad altre manifestazioni culturali. Avevamo già
presentato l'anno scorso, erano soltanto 16 anni l'anno scorso...
un'iniziativa simile, la nostra intenzione all'epoca era sapere -
visto che mancavano soltanto gli arredi e praticamente rendere
funzionali i locali - quanto tempo mancasse all'inaugurazione. Ci è
stato detto che probabilmente l'inaugurazione ci sarebbe stata ad
inizio 2010, pertanto la prima notizia che ci interessava sapere
era se ci confermavate questa data di inizio 2010 per
l'inaugurazione dello stabile. Già all'epoca avevamo evidenziato
che un aspetto che ritenevamo fondamentale per il successo
dell'intera operazione era rappresentato dal tipo di gestione che
si voleva dare alla struttura. L'anno scorso su questo punto non
avevamo avuto delle risposte precise, l'unica cosa che abbiamo
sentito propendeva ad una gestione esterna, ma niente di più.
L'impressione era che non avevate ancora un'idea chiara e che
soprattutto non vi eravate ancora posti il problema.
Ad un anno di distanza, ad alcuni mesi dall'inaugurazione
volevamo sapere se nel frattempo avevate elaborato qualche ipotesi
più precisa per la gestione dell'immobile. Avevamo già espresso
all'epoca qual era la nostra opinione sulla futura gestione dell'ex
Cinema Splendor, a nostro avviso, è essenziale coinvolgere il più
possibile le associazioni culturali presenti sul territorio e in
generale tutto l'ambiente culturale e artistico locale anche per
dare un certo successo all'iniziativa. Volevamo pertanto sapere se
ad oggi qualcosa è cambiato. Grazie.
Président -
La parole à l'Assesseur à l'éducation et à la
culture, Laurent Viérin.
Viérin L. (UV) -
Merci, M. le Président. Per quanto
riguarda i lavori, ci siamo fatti fornire dall'Assessorato dei
lavori pubblici il cronoprogramma e in effetti i lavori si sono
conclusi nel maggio 2009, ad oggi è partito il bando di gara che è
scaduto nei primi giorni di settembre per gli arredi e la
situazione è al momento ferma, perché ci sono due ammissioni che
sono state esperite con riserva in merito ai requisiti di gara
degli stessi. È stato quindi richiesto un parere legale, ma dopo
l'esito del parere legale la commissione sarà riunita di nuovo e,
secondo quanto ci dicono e secondo la procedura, c'è una durata
contrattuale di 6 mesi per concludere l'iter, quindi avevamo detto
all'epoca che contavamo all'inizio del 2010 di terminare il tutto e
confermiamo che durante il 2010 stiamo lavorando per ultimare il
tutto.
Vorrei solo distinguere la questione dell'inaugurazione dalla
questione dell'ultimazione dei lavori, questo ci tengo a
precisarlo, comunque avremo la settimana prossima un incontro con
il Presidente e...
Presidente -
...colleghi, se continuate a parlare così,
viene difficile per chi risponde, oltretutto c'è una copertura
della voce che entra nei microfoni anche per la registrazione, per
cui vi prego, per cortesia, di parlare a voce più bassa.
Grazie.
Viérin L. (UV) -
...avremo nei prossimi giorni un
incontro per monitorare la situazione del cronoprogramma.
Questione importante sul lavori, ma questione giustamente
importante la formula di gestione. Come avevamo avuto modo di
esprimere nel corso della risposta alla vostra precedente
iniziativa, credo che oggi gli intendimenti siano un po' più
delineati. L'intendimento di questa Amministrazione è procedere
alla gestione dello Splendor attraverso una forma di conduzione
esternalizzata, ma che dia la garanzia di coinvolgere tutto il
mondo delle associazioni culturali valdostane, quindi mantenere in
capo all'Amministrazione un ruolo di sostegno e di indirizzo sulla
programmazione culturale e la sinergia con tutto il mondo
culturale, non solo teatrale, ma anche musicale e artistico della
regione. Riteniamo quindi che sia importante far sì che nella
gestione vengano tenute nella dovuta considerazione le aspettative
e le richieste del territorio, correttamente razionalizzati gli
spazi al fine di poter far convivere le iniziative
dell'Amministrazione e delle associazioni - penso alla Saison
Culturelle, al Printemps Théâtral, all'Assemblée de Chant Choral,
allo Charaban -, come avevamo avuto modo di dire, e che possa
essere garantita, anche in una realtà dal limitato numero di
spettatori, la possibilità di fruire di eventi artistici di valore
assoluto.
Fra le soluzioni che si erano vagliate oggi stiamo studiando la
costituzione di una fondazione che abbia la funzione di gestire
questo teatro. Il soggetto gestore dello Splendor dovrà tenere
conto delle attività proposte anche dalla nascente Cittadella dei
giovani, come si era detto in precedenza per evitare che si creino
dannosi doppioni, considerato che anche lo Splendor ambisce a
diventare un importante polo di attrazione culturale, ma l'idea
dominante è quella di creare, attraverso un modello "Fondazione" un
teatro stabile ad iniziativa pubblica fortemente radicato sul
territorio, con il compito di svolgere funzioni culturali, civili,
sociali, così da permettere all'Amministrazione di sostenere le
attività artistiche e creative che rappresentano il carburante
indispensabile per una crescita culturale che non può essere
affidata soltanto alle dinamiche del mercato e
dell'
audience
.
Anche qui nelle prossime settimane avremo della documentazione
più concreta, abbiamo un gruppo di lavoro che sta studiando la
formula esatta, anche in sinergia con le altre realtà: una su tutte
la Fondazione Istituto musicale, che dovrà essere coinvolta anche
in questa operazione e quindi l'indirizzo dell'Amministrazione ad
oggi è questo.
Président -
La parole au Conseiller Bertin.
Bertin (VdAV-R) -
Siamo anzitutto un po' dispiaciuti e
delusi dal fatto che non verranno rispettati i tempi previsti.
Peccato già siamo in ritardo da un bel po'. Per quanto riguarda la
gestione, se non altro si è fatto un passo avanti rispetto all'anno
scorso, le ipotesi sono meno vaghe e vanno un po' verso quelle che
avevamo proposto noi l'anno scorso. L'ipotesi della fondazione, fra
l'altro, era quella prevista anche dal piano di fattibilità del
lontano 1994, adesso vedremo concretamente come si andrà a
delineare questa scelta.
L'importante, visto che si è già in ritardo, è farlo
rapidamente, altrimenti ai ritardi si sommano altri ritardi e non
si attuerà mai. Grazie.
