Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 650 del 15 luglio 2009 - Resoconto
OGGETTO N. 650/XIII - Interrogazione: "Realizzazione di una
scuola polmone nell'area verde di regione Tzamberlet in comune di
Aosta".
Interrogazione
Appreso dai mezzi d'informazione della volontà della Giunta
regionale di costruire una cosiddetta scuola polmone nell'area
verde di zona Tzamberlet ad Aosta;
Ricordato che, in seguito a numerosi interventi
dell'amministrazione regionale, questa area è stata dotata di un
parco giochi, di un laghetto, una fontana ecc. e, che oggi
rappresenta un significativo luogo d'aggregazione per la
zona;
i sottoscritti Consiglieri regionali
Interrogano
l'Assessore competente per conoscere:
1) se la volontà di costruire la scuola nell'area verde è
confermata e quale riscontro sia stato dato all'iniziativa dal
Comune di Aosta;
2) quali sono stati i criteri alla base di tale scelta e se
sono state prese in considerazioni soluzioni e aree
alternative;
3) a quanto ammonta complessivamente l'investimento fatto
dall'amministrazione regionale nella sopra citata area
verde.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
L'Amministrazione sta valutando diverse ipotesi progettuali che
prevedono il posizionamento della nuova scuola polmone in regione
Tzamberlet, in un'area ancora da definire, compresa fra via
Grand'Eyvia e Corso Lancieri. Tutte le soluzioni ipotizzate sono
state sottoposte all'attenzione dell'Amministrazione comunale e
sono in corso le valutazioni congiunte per la scelta dell'area;
questo per quanto riguarda il primo quesito.
Per quanto riguarda il secondo quesito, l'attenzione
dell'Amministrazione si è focalizzata sulla regione Tzamberlet in
quanto una serie di altre soluzioni alternative erano già state
analizzate e scartate nel momento in cui si è deciso a suo tempo di
realizzare la scuola polmone di via Chambéry. L'ipotesi iniziale di
collocare sull'area verde in prossimità della rotonda fra via
Grand'Eyvia e Corso Lancieri è stata accantonata e si sta
definendo, anche in base ad aspetti oggettivi tecnici, se ubicarla
nell'ex area Sacco o nella Torre area del maneggio, spostando il
maneggio nell'area Sacco.
Per quanto riguarda il punto n. 3, l'investimento fatto
dall'Amministrazione regionale nella sopracitata area verde,
secondo le stime dell'Ufficio aree verdi, vivai e aree attrezzate
dell'Assessorato dell'agricoltura, ammonta ad euro 485.307, a cui
vanno sommati o aggiunti euro 29.700 a cura dell'Assessorato dei
lavori pubblici. Nella sostanza, se vogliamo sintetizzare, si è
lavorato per raggiungere l'obiettivo, anche con il Comune di Aosta
in concertazione, di salvaguardare l'area verde; quindi riteniamo
che l'obiettivo sia stato centrato.
Président
- La parole au Conseiller Bertin.
Bertin (VdAV-R)
- Grazie, Presidente. Prendiamo atto del
cambiamento di volontà da parte dell'Amministrazione regionale, che
giudichiamo positivo, visto che in quell'area si erano investiti,
come ha riportato lei oggi, parecchi soldi e in ogni caso aveva
ormai assunto un ruolo anche sociale in quella parte di città di
Aosta. Lascia un po' perplessi questa improvvisazione, si fanno
uscire notizie nelle quali si parla di scuola in quest'area, poi i
cittadini cominciano a raccogliere firme e solo in seguito si
cambia idea. Meglio tardi che mai comunque, se non altro perché
risparmiamo un po' di soldi e andiamo incontro alle necessità della
cittadinanza. Grazie.
