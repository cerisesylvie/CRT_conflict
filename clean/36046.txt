Classificazione
CREDITO



Oggetto del Consiglio n. 330 del 15 gennaio 2014 - Resoconto
OGGETTO N. 330/XIV - Interrogazione: "Snellimento della
procedura per la presentazione delle domande di accesso al
microcredito".
Président
- Pour la réponse, la parole à l'Assesseur
Fosson.
Fosson (UV) -
Sì, grazie.
La sperimentazione della legge 23 dicembre 2009, n. 52
"Interventi regionali per l'accesso al credito sociale", che era
stata attivata nel 1° gennaio del 2010, è stata prorogata fino al
31 dicembre del 2013. Nel corso di questo quadriennio sono stati
erogati, al 31 ottobre 2013, un totale di 499 benefici economici,
di cui 229 relativi ai crediti di emergenza (che è l'articolo 8
citato), 227 relativi ai prestiti sociali d'onore con restituzione
in ore di attività (articolo 16), 41 relativi ai prestiti sociali
d'onore con restituzione in denaro, e 2 crediti per la
realizzazione di progetti e forme di cooperazione dirette allo
sviluppo di attività a rilevanza sociale o ambientale, per un
totale di euro 1.495.223. Si può affermare che le disposizioni del
fondo nell'arco del periodo di sperimentazione sono state
interamente spese, come avevo promesso a un'interpellanza del
Consigliere Fontana, cioè tutta la somma che avevamo a disposizione
è stata, pur in modo non semplice, perché la procedura, concordo,
non era semplice, assunta e realizzata nell'ultimo periodo di vita
di questa legge. In relazione all'accesso e l'intervento, di cui
all'articolo 8, i cosiddetti "microcrediti per progetti e forme di
cooperazione dirette allo sviluppo di attività di rilevanza sociale
ed ambientale", si precisa che sono state presentate ed accolte,
dal 1° gennaio 2010 al 31 ottobre 2013, due domande. I richiedenti
erano tutti cittadini italiani, l'importo complessivo erogato è
stato pari a euro 30.000. Le tipologie d'impresa che hanno avuto
accesso ai fondi erano una ditta individuale, avente ad oggetto la
creazione di un asilo nido e una società cooperativa sociale avente
come finalità lavori sociali di pubblica utilità.
Come già evidenziato nella precedente interpellanza di cui
parlavo, relativa alle criticità di accesso ai finanziamenti di
questa legge 52 del 2009, le procedure per giungere all'erogazione
dei contributi devono essere semplificate e velocizzate. Stiamo
lavorando - abbiamo avuto anche dei confronti con i Consiglieri che
di questo si occupano - alla stesura proprio di un nuovo testo di
legge relativo al credito sociale, non più una proroga quindi di
questa legge, ma un nuovo testo che parta dalle considerazioni che
ho fatto sui risultati ottenuti con questa legge. Quindi è
prevista, a questo scopo, una revisione completa delle procedure e
degli attori coinvolti, a partire dalla presentazione della domanda
fino all'erogazione dei mutui e dei contributi. La legge è già
pronta e sarà di prossima presentazione, in Consiglio. Va comunque
precisato che, trattandosi di erogazione di denaro pubblico, non è
possibile eludere controlli obbligatori per legge e contrarre i
tempi minimi necessari a completare l'istruttoria.
Per quanto riguarda i microcrediti per progetti, così è apparso
attraverso i confronti che abbiamo avuto con altri Consiglieri,
questa legge sarà sottoposta chiaramente alla verifica del
Consiglio. Nella nuova proposta di legge non sono più previsti, tra
gli interventi del credito sociale, i microcrediti per progetti, in
quanto, da un lato, vi è un esiguo numero di domande - ne erano
state 2 presentate nel corso della sperimentazione - che non ne
giustifica la messa a regime, e, dall'altro, sono previsti
interventi analoghi, ma più puntuali, da parte del Dipartimento
politiche del lavoro e della formazione, a valere su fondi europei
precisamente rivolti a ditte, imprese individuali, e simili.
Abbiamo quindi speso tutto quello che era previsto, sarebbe
stato molto difficile e molto particolare, in una situazione
critica che stiamo vivendo, non attribuire dei fondi stanziati per
un settore, come questo, per chi ne ha particolarmente bisogno. La
legge sul credito d'onore sulla restituzione con orari di lavoro,
eccetera, si è dimostrata molto efficace, però con una procedura
molto lunga che stiamo rivedendo. Quindi la legge sarà rivista,
presentata nelle prossime settimane, sperando appunto di giungere a
un risultato analogo, e cioè distribuire i soldi a chi ne ha
bisogno, ma con una procedura più semplice e trasparente.
Grazie.
Président
- Merci. La parole au collègue Ferrero.
Ferrero (M5S)
- Ringrazio l'Assessore Fosson.
Però, dopo circa 6 mesi che la Giunta è insediata, che il
Governo regionale è insediato, quello che potevamo perdonare prima
non lo perdoniamo più adesso, perché sennò, se si va avanti con il
fatto che ci metteremo la pezza del "vedremo, faremo", arriviamo
tra un anno, tra 2 anni, che saremo sempre allo stesso punto! È
bella questa legge sul microcredito, è una delle iniziative che è
stata pompata a livello mediatico, ma poi qual è la reale
situazione? Se andiamo a vedere quello che dicono i cittadini, non
quello che dicono i politici...funziona? Quante persone ne hanno
usufruito? Quante persone...ce l'ha detto l'Assessore.
Riguardo al funzionamento le lamentele sono tantissime, la
situazione è tutt'altro che rosea e, come al solito, nella migliore
tradizione della semplificazione, abbiamo tre soggetti:
l'Assessorato della sanità, la Finaosta e gli Enti convenzionati
che dovrebbero effettuare l'istruttoria della pratica. Quindi, il
cittadino intanto è già sballottato tra questi tre Enti, alcune
volte un Ente dice una cosa diversa rispetto all'altro; tu vai in
Finaosta e ti danno un elenco dei soggetti a cui devi presentare la
domanda per fare l'istruttoria e poi vai da un'altra parte e ti
dicono che un soggetto non è più abilitato! Quindi la cosa diventa
una vera e propria "Via Crucis" per una questione come il
microcredito, che dovrebbe, in un periodo come questo, che è di
difficoltà, essere effettivamente una delle priorità. Se andiamo a
vedere, tanto per dire la disorganizzazione...e, ovviamente, noi
puntiamo il dito soprattutto sulle strutture e su alcuni dirigenti
regionali che non sono in grado di fare il loro lavoro...guardiamo
come gli operatori territoriali che dovrebbero fare l'istruttoria
delle domande, che sono stati scelti, sono delle organizzazioni di
volontariato, ma se andiamo a vedere l'attività che è denunciata da
queste associazioni, vediamo che questi che ti devono istruire una
pratica amministrativa, come attività hanno: raccolta di indumenti,
traslochi, pulizie, servizi vari presso canili e servizi vari
presso strutture assistenziali! Allora capisci poi perché alle
volte il cittadino va, si rivolge a queste persone, che
evidentemente, secondo noi, non hanno l'esperienza sufficiente per
affrontare la situazione, vengono sballottati e rimandati da una
parte all'altra e, alle volte, perdono la possibilità di accedere
al microcredito!
Bisogna quindi anche andare a vedere che razza di soggetti
mettete a interporsi tra l'Amministrazione e il cittadino, perché
se il cittadino va in un punto che è aperto un'ora e mezza la
settimana, si trova 30 cittadini extracomunitari già alle 8,30 del
mattino e, ovviamente, è disoccupato, ma ha altri impegni e non
riesce comunque a passare la fine della mattinata perché gli dicono
già: "devi tornare la settimana prossima", allora è inutile che lo
facciamo il microcredito! Quindi chi ha concepito questa cosa,
ovviamente, non era all'altezza di farlo! Magari dare anche uno
sguardo all'interno delle strutture regionali e prendere un attimo
da parte alcuni dirigenti o tagliar loro le famose "indennità di
risultato" sarebbe una cosa che si potrebbe fare. È vero che i
dirigenti sono fiduciari anch'essi...questa parola,
"fiduciario"...sono tutte persone di vostra fiducia, ma alla fine,
quando si guardano i risultati, magari, una tagliatina di unghie
ogni tanto ci vorrebbe!
Président
- Merci. Point 6 à l'ordre du jour.
