Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 440 del 1° ottobre 1981 - Resoconto
OGGETTO N. 440/81 - CONCESSIONE AL PARROCO DI GIGNOD DI UN
CONTRIBUTO NELLE SPESE PER IL RESTAURO DELL'ORGANO DELLA CHIESA
PARROCCHIALE - APPROVAZIONE ED IMPEGNO DI SPESA.
Il Rev. Parroco di Gignod, Don Ugo Busso, ha presentato
domanda tendente ad ottenere la concessione di un contributo da
parte dell'Amministrazione regionale nelle spese necessarie per il
restauro dell'organo della chiesa parrocchiale di Gignod.
Tale organo fu costruito da "Angelo Nava e Figli" alla fine
del secolo scorso e presenta un notevole interesse storico.
Lo strumento è composto da circa 650 canne, 19 registri, un
ripieno ed un manuale di 58 note a pedali.
I lavori consisteranno nella sostituzione della "consolle"
competa di tastiera, pedaliera radiale ed impianto elettrico di
comando, nella registrazione e pulizia di tutte le canne e nella
accordatura.
La spesa prevista è di circa £. 10.000.000.
In relazione a quanto sopra, la Giunta propone che il
Consiglio regionale:
DELIBERI
1) di approvare la concessione al Rev. Parroco di Gignod, Don
Ugo Busso, di un contributo di £. 3.000.000 (tremilioni), nelle
spese necessarie per il restauro dell'organo della chiesa
parrocchiale di Gignod;
2) di approvare ed impegnare la spesa di £. 3.000.000
(tremilioni) sul capitolo 47050 del bilancio preventivo della
Regione per l'anno 1981 ("Contributi per la salvaguardia e
manutenzione di edifici ed oggetti di interesse storico ed
artistico"), che presenta la necessaria disponibilità;
3) di disporre che la somma venga liquidata ai sensi
dell'art. 57 della LR 7/12/79 n. 68, a cura dell'Assessorato al
Turismo, a lavori ultimati e controllati dalla Sovrintendenza per i
Beni culturali.
Pollicini
(DP)
- Si tratta di un intervento a
favore di una parrocchia che ha avuto notevoli impegni quest'anno.
Si è avuta la celebrazione del cinquecentenario del campanile con
diverse manifestazioni nella zona, una delle quali ad esempio è
quella dell'abbellimento della chiesa, la sua ristrutturazione, la
messa a punto dell'organo che ha valore storico perché ha 122 anni
di vita. E poi, in questo quadro del cinquecentenario, si è tenuta
a Gignod la mostra dell'arte contadina, che è stata veramente una
cosa interessante e con un grosso risultato. Nel contesto di questa
mostra vi è stata anche una mostra di arte sacra all'interno della
chiesa di Gignod. Quindi mi pare che questo sia uno degli esempi
che dovrebbero seguire le altre parrocchie per valorizzare la
cultura attraverso queste forme. Ritengo pertanto che questo
contributo di 3 milioni per l'organo rappresenti un doveroso
impegno dell'ente pubblico nei confronti di un sacerdote che ha
saputo trovare, fra le altre cose, anche la forza di realizzare una
comunità alloggio per anziani proprio dietro la chiesa, inaugurata
anche quella in occasione del cinquecentenario.
Presidente
- È aperta la discussione. Nessuno chiede la
parola? Ci sono dichiarazioni di voto? Metto in approvazione.
Esito della votazione:
Presenti: 23
Votanti: 21
Astenuti: 2 (Faval e Viberti)
Il Consiglio approva.
