Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1646 del 22 giugno 2022 - Resoconto
OGGETTO N. 1646/XVI - Interrogazione: "Richiesta di
abolizione del regolamento dell'AUSL relativo alla pausa pranzo
degli operatori sanitari".
Bertin (Presidente) -
Punto n. 19. Risponde l'assessore
Barmasse.
Barmasse (UV) -
La domanda è: "se è previsto di dare
mandato alla USL di abolire detto regolamento e istituirne uno che
richiami maggiori soddisfazione tra i dipendenti della USL e
operatori sanitari".
Con riferimento all'oggetto della presente interrogazione,
sentita l'Azienda USL della Valle d'Aosta, informo che in merito
alle modalità di accesso alla mensa aziendale di fruizione della
fornitura del pasto sostitutivo, tramite esercizi convenzionati,
l'Azienda USL medesima, nell'ambito della propria autonomia
organizzativa, ha avviato un percorso finalizzato a garantire che,
entro il prossimo mese di ottobre 2022, si giunga all'approvazione
di un nuovo regolamento aziendale che dovrà necessariamente
rispettare i vincoli posti dai vigenti contratti collettivi di
lavoro, dalla legislazione nazionale, oltre che dalle direttive
comunitarie in materia di orario di lavoro e di rispetto delle
norme di carattere igienico sanitario.
In quest'ottica l'Azienda USL si è impegnata a porre la massima
attenzione sull'esigenza primaria di raggiungere il maggior grado
di soddisfazione possibile da parte di tutto il personale
interessato, ivi compreso quello del rapporto di lavoro interinale
e convenzionato, prevedendo un primo confronto sulla qualità del
servizio offerto dalla nuova ditta fornitrice del servizio mensa
con le organizzazioni sindacali del comparto sanità, il quale ha
avuto luogo in data 16 giugno 2022 e nel corso del quale è stato
espresso da tutti i presenti un sostanziale apprezzamento per
l'innalzamento del livello quali-quantitativo rispetto alla
precedente gestione.
Presidente -
Replica il consigliere Baccega.
Baccega (FI) -
Grazie, Assessore, per aver richiamato
l'oggetto dell'interpellanza, ovvero se ha previsto di dare mandato
alla USL di abolire questo regolamento e di istituirne uno che
richiami maggior soddisfazione tra i dipendenti, perché dal titolo
dell'interrogazione pareva che noi volessimo abolire il regolamento
e finiva lì.
Parliamo del nuovo servizio mensa della USL, come giustamente ha
detto l'Assessore, e mi viene da dire che a ottobre sarà pronto un
nuovo regolamento ma mi viene da sottolineare che forse, prima di
dare fiato ad un regolamento datato 2010, quindi a dodici anni di
distanza, era meglio fare quello nuovo e attivarlo, perché si
poteva soprassedere, sono cambiate le abitudini, sono sicuramente
cambiate le aspettative da dodici anni a questa parte.
Aspettative che per chi lavora in sanità - in questo periodo è
stato abbonato ai sacrifici e fa più ore di lavoro del normale -
c'è anche l'aspetto della carenza di personale che va sottolineato,
e soprattutto per chi sostiene che attrattività non è solo erogare
quattrini e aumentare bonus e stipendi, ma anche creare le
condizioni per lavorare meglio.
Ritornando al regolamento del 2010, che si è voluto riprendere,
questo regolamento consente di erogare il servizio di mensa ai
dipendenti solo al Parini e al Beauregard.
Si è disattivata la mensa presso il Foyer di Via Xavier de
Maistre, e quindi gli amministrativi che lavorano in Via Guido Rey
vanno al Parini, ci si è dimenticati bellamente d'inserire il
servizio mensa nella gara d'appalto per il Dipartimento di
prevenzione di Quart, quindi sono lì circa 150 dipendenti che
spesso devono recarsi al Beauregard per la loro pausa pranzo.
Poi sono numerose le segnalazioni e le lamentele pervenute da
parte dei dipendenti e che hanno in qualche modo alimentato
quest'interrogazione.
Va sottolineato anche questo: ad accedere intorno alle ore 13:00
inevitabilmente solo in due posti, ovvero al Beauregard e al
Parini, si creano delle code e il poco tempo disponibile certo non
aiuta.
Poi si è addirittura abolita la possibilità di avere le
forniture dei pasti take away, quindi un danno per gli operatori
sanitari per il disservizio, poiché erano abituati a ricevere i
loro pasti attraverso i servizi esterni, e un danno per gli
esercenti che fornivano i pasti, in quanto alcuni si erano
organizzati proprio per dare questo servizio ai sanitari.
Abbiamo preso atto e sappiamo che i pasti sono forniti da una
nuova azienda, quindi non abbiamo ancora riscontro - però lei dice
che c'è soddisfazione e ne prendo atto - sulla qualità del cibo e
del servizio, però due episodi vanno sottolineati: due domeniche
orsono in un reparto non sono passati a distribuire addirittura la
colazione.
I pazienti urologici che necessitano di bere almeno due litri
d'acqua al giorno, una notte sono rimasti senza acqua e grazie a
un'infermiera del turno di notte che, bontà sua, è andata ai
distributori automatici a comprarle, ha risolto il problema.
Io mi auguro che queste cose vadano a modificarsi quanto prima,
perché così non può funzionare, sono davvero molte le lamentele che
abbiamo raccolto su questo tema, è una organizzazione sicuramente
da rivedere. L'auspicio è che quanto prima si possa tornare su
questi argomenti.
