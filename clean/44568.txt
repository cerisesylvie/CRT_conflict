Classificazione
AMMINISTRAZIONE REGIONALE
Amministrazione della giustizia
ORDINE PUBBLICO - FORZE ARMATE
Caserme e carceri



Oggetto del Consiglio n. 1541 del 25 maggio 2022 - Resoconto
OGGETTO N. 1541/XVI - Interrogazione: "Notizie in merito al
protocollo d'intesa siglato il 4 marzo tra il Presidente della
Regione e il Ministro della giustizia sulla Casa circondariale di
Brissogne".
Bertin (Presidente) -
Punto n. 21. Risponde il
presidente della Regione.
Lavevaz (UV) -
Si chiedono con quest'interrogazione
notizie in merito al Protocollo d'intesa, come dice il titolo, e in
particolare per sapere: "se è a conoscenza delle problematiche
evidenziate in premessa e se è stata sollecitata da parte della
Regione una soluzione urgente per quanto riguarda le condizioni
igienico-sanitarie del carcere, in particolare dell'impianto
idraulico". Su questo a dire il vero no, la Regione non ne era a
conoscenza ed è anche abbastanza normale che lo sia, perché la Casa
circondariale, com'è noto, non è di proprietà della Regione e in
nessun modo l'Amministrazione regionale interviene o partecipa
nella manutenzione degli immobili dello Stato presenti in Valle
d'Aosta. Peraltro la Direttrice del carcere, come si denota anche
dalle dichiarazioni riportate anche nelle premesse
dell'interrogazione, ha pienamente il controllo della situazione
della struttura.
Si chiede poi: "quali sono nel dettaglio gli interventi previsti
dal Protocollo siglato il 4 - è citato il 4 marzo ma in realtà è il
4 maggio la data giusta - e le tempistiche che sono state
individuate per la loro realizzazione e applicazione". Il
Protocollo siglato con la ministra Cartabia il 4 maggio è stato
approvato con deliberazione della Giunta regionale n. 891 del 19
luglio 2021, ha avuto poi una storia di revisioni ancora durante
l'estate scorsa, in diversi momenti e in buona sostanza questo
protocollo riguarda l'attuazione di principi costituzionali, di
rieducazione e di reinserimento dei condannati, non ha nulla a che
vedere con la prima parte dell'interrogazione, cioè con questioni
strutturali o infrastrutturali della nostra Casa circondariale. Il
Protocollo prevede interventi negli ambiti della
territorializzazione della pena, in ambiti di assistenza sanitaria
e socio-riabilitativa, di istruzione, attività ricreative,
culturali e sportive, nella formazione professionale e orientamento
al lavoro, attività lavorative all'interno e all'esterno
dell'Istituto, alla programmazione e realizzazione di interventi a
favore di soggetti detenuti e non, interventi assistenziali a
favore dei detenuti che versano in situazioni di disagio economico,
la formazione e l'aggiornamento dei congiunti degli operatori.
Il Protocollo d'intesa, che ricordo ha una durata decennale,
prevede anche la riattivazione dell'Osservatorio - che si riunisce
due volte all'anno - per la verifica dell'applicazione del
protocollo, che è stato già riattivato e che si riunirà nei
prossimi giorni. L'Osservatorio che monitora le attività realizzate
e stimola eventualmente i soggetti competenti a promuovere dei
miglioramenti amministrativi, piuttosto che normativi, programmi o
comunque incontri utili alla realizzazione di quanto previsto dal
Protocollo stesso. È un po' il momento propulsivo delle azioni
presenti e previste all'interno del Protocollo stesso.
Presidente -
Per la replica, ha chiesto la parola la
consigliera Minelli.
Minelli (PCP) -
Grazie Presidente per la risposta, mi
scuso anche per aver sbagliato la data, me ne ero accorta ma ormai
l'iniziativa era consegnata.
Riguardo alla prima domanda, lei ci dice: "no, non ne siamo a
conoscenza ma non abbiamo nemmeno il compito di occuparci di
questo"; è vero ma la Casa circondariale ha sede nel nostro
territorio e c'è una competenza legata a quello che riguarda la
situazione carceraria che è una competenza della Regione, non
direttamente sulla parte strutturale ma sul fatto che ci sia qui
una Casa circondariale sicuramente sì.
Al di là di questo, lei ha detto anche: "quello che viene dopo
nelle premesse non c'entra con la prima parte", ma erano due cose
distinte, così come erano distinte le due domande.
Riguardo al protocollo, che poi io avevo chiesto anche dopo lo
scorso Consiglio con un 116, nella speranza che arrivasse, questa
volta è arrivato però, purtroppo, i tempi non sono sempre
rispettati, c'era anche l'esigenza: 1) di avere delle informazioni,
2) che queste informazioni fossero date pubblicamente, non soltanto
attraverso uno strumento che può avere il Consigliere... ho letto
il testo, è sicuramente un documento pieno di obiettivi
condivisibili e interessanti e anche di buoni propositi. Lei ha
detto che è un protocollo generale, però non può rimanere soltanto
una serie di intenzioni, quindi quello che ci siamo chiesti è in
che tempi e con quali risorse si intenda mettere in pratica almeno
alcuni di quegli obiettivi. Poi lei adesso ci ha detto che ci sarà
la riunione dell'Osservatorio che è stato riattivato e si spera che
quell'organismo sia più operativo, perché nel documento in realtà
non si dice quasi nulla. Il protocollo è fatto di dieci articoli di
cui quattro, e sono i primi che lei ha citato, sono molto corposi e
definiscono delle linee di azione. Vorrei fare alcuni esempi:
all'articolo 1, comma 7, la Regione si impegna, sostenendo il
Comune di Brissogne, a promuovere la realizzazione di opere di
urbanizzazione civile e attivazione di servizi utili per agevolare
l'attività lavorativa degli operatori penitenziari. Bisognerebbe
capire nel concreto che cosa significhi, perché a leggerlo così,
sembra richiedere anche un impegno finanziario, quindi ci si chiede
se sarà previsto anche qualche cosa nei documenti finanziari.
All'articolo 2 al comma 2 si afferma che la Regione recepisce le
indicazioni e le disposizioni centrali per l'assistenza sanitaria e
impartisce le direttive all'Azienda USL e c'è scritto al comma 5,
lettera b), che l'USL deve provvedere a garantire la copertura del
servizio sanitario H24. Con la carenza di personale che spesso
viene lamentata non si può fare a meno di chiedersi come si ha in
mente di procedere, perché se si dichiara una cosa, almeno l'idea è
che poi in qualche maniera si dia corso a quello che si dichiara.
Faccio un ultimo esempio, all'articolo 3 al comma 2, lettera c) si
parla di stipula di accordi tra la Casa circondariale e le
istituzioni scolastiche per promuovere corsi di istruzione
secondaria superiore e corsi di formazione professionale in base
alle esigenze della popolazione carceraria. Perché questo sia
possibile da qualche parte bisogna partire, ma se a questa, che mi
sembra una delle cose "più semplici" tra quelle che sono
elencate... se si vuole darvi corso a partire dal prossimo anno
scolastico, è una cosa che bisogna fare fin da subito, bisogna
prendere contatto fin da subito con le scuole, non si può aspettare
il mese di settembre. Quindi più in generale un protocollo è un
documento che spesso contiene appunto degli intenti e lei ci diceva
recepisce anche delle finalità che sono più generali per quello che
riguarda i rapporti tra le istituzioni e il problema della
popolazione carceraria, però stabilire quali sono le prime azioni,
da quali obiettivi partire e per questi almeno definire una
tempistica di massima credo che sia una cosa importante, altrimenti
abbiamo l'ennesimo libro dei sogni.
Monitoreremo la situazione, chiederemo conto delle varie cose
che verranno fatte perché condividiamo quello che è stato scritto
nelle premesse di questo documento, in particolare la volontà di
perseguire con un nuovo slancio l'obiettivo primario, così c'è
scritto, dell'attuazione dei principi di rieducazione e
reinserimento nella società dei soggetti in esecuzione penale sul
territorio regionale.
Lei ha detto che l'Osservatorio è stato ricostituito e si
riunirà già nei prossimi giorni, quindi immagino che ci sarà poi
dato conto di quello che questo Osservatorio deciderà.
