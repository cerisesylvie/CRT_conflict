Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2346 del 13 novembre 1986 - Resoconto
OGGETTO N. 2346/VIII - SOSTITUZIONE DI UN COMPONENTE IN SENO
ALLA II^ COMMISSIONE CONSILIARE PERMANENTE.
PRESIDENTE
: Alla Presidenza del Consiglio è pervenuta la
lettera di dimissioni del collega Consigliere Pedrini, della quale
do lettura:
"Il Consigliere regionale sottoscritto comunica che non
potendo intervenire alle riunioni delle Commissioni nella giornata
settimanale del lunedì, presenta le sue dimissioni dalla II e dalla
IV Commissione regionale, essendo le stesse spessissimo fissate
proprio nel giorno del lunedì".
Si tratta ora di procedere alla accettazione delle dimissioni
rassegnate dal Consigliere Pedrini con votazione palese e, in
seconda fase, alla votazione con scheda segreta dei nuovi membri
delle Commissioni regionali II e IV.
Ha chiesto la parola il Consigliere Pedrini; ne ha facoltà.
PEDRINI (P.L.I.):
Ringrazio il Presidente per aver
inserito nell'ordine del giorno questo argomento.
Più volte ho spiegato che, per motivi di lavoro, il lunedì non
sono disponibile per tutto il giorno, mentre sono a disposizione
dell'Amministrazione, e quindi del Consiglio, dalle ore 12 del
martedì sino alle ore 24 della domenica.
In quest'ultimo periodo, purtroppo, tutte le riunioni delle
Commissioni sono state fissate di lunedì, nonostante che io avessi
pregato, sempre che ciò fosse possibile, di cambiare giorno.
Capisco che i Consiglieri che partecipano ai lavori delle
Commissioni abbiano le loro esigenze, ma anch'io ho le mie e perciò
ho rassegnato le dimissioni, anche per far capire con questo mio
gesto, visto che non lo si è voluto capire altrimenti, che il
lunedì non ci sono. Punto e basta.
PRESIDENTE
: Ha chiesto la parola il Vice Presidente
Dolchi; ne ha facoltà.
DOLCHI (P.C.I.):
Io chiederei al collega e amico
Consigliere Pedrini di ritirare le sue dimissioni perché ritengo
che, insieme ai Presidenti della II e IV Commissione, possa trovare
un calendario che gli consenta di partecipare alle riunioni delle
Commissioni. Del resto mi sembra logico che ciò avvenga proprio per
il contributo che egli può dare all'attività del Consiglio ed anche
perché il Consiglio ha bisogno, attraverso il lavoro delle
Commissioni, dell'apporto di tutti i Consiglieri. Raccomando perciò
ai Presidenti della II e IV Commissione di conciliare i programmi
delle riunioni con le esigenze e le necessità dei Consiglieri.
Chiederei, in via subordinata, che il problema venga rinviato
alla Commissione per il Regolamento, perché mi sembra che, pur
esistendo una certa prassi, quando era stato ridotto da 7 a 5 il
numero delle Commissioni permanenti, si era implicitamente
concordato che ogni Commissario dovesse far parte di almeno una
Commissione, proprio perché fosse messo nelle condizioni di avere
una particolare competenza almeno in un settore specifico.
Quindi, in un modo molto tranquillo e senza che sorga alcuna
polemica di carattere procedurale, chiederei, come prima cosa, al
Consigliere Pedrini di ritirare le sue dimissioni ed eventualmente
di esaminarle dopo che la Commissione per il Regolamento avrà
approfondito questo argomento. In via subordinata, chiederei che
l'intera questione venisse rinviata alla Commissione per il
Regolamento, affinché la stessa statuisca, più di quanto non lo sia
attualmente, il compito dei Consiglieri nei confronti delle
Commissioni e l'obbligo dei Presidenti delle Commissioni di fare in
modo che il maggior numero possibile di Consiglieri possa
partecipare alla vita delle Commissioni. Grazie.
PRESIDENTE
: Visto che la richiesta di rinvio è stata
fatta in via subordinata, mi permetto di continuare la discussione,
in attesa di avere una risposta dal Consigliere Pedrini sulla sua
posizione.
Ha chiesto la parola il Consigliere Marcoz; ne ha facoltà.
MARCOZ (U.V.):
Anch'io, come Presidente della IV
Commissione, nel rivolgermi al Consigliere Pedrini, mi associo alle
parole del Consigliere Dolchi.
Sfogliando però il calendario dei lavori degli ultimi mesi della
IV Commissione, preciso che solo due volte la Commissione è stata
convocata di lunedì, mentre in tutte le altre occasioni i lavori si
sono svolti di martedì, mercoledì e giovedì.
In ogni caso anch'io pregherei il Consigliere Pedrini di
ritirare le sue dimissioni ricordandogli che nel riprogrammare il
calendario dei lavori della Commissione cercheremo di escludere nel
modo più assoluto il lunedì, per utilizzare di prevalenza i giorni
dal martedì sino al venerdì.
Come già ricordava il Consigliere Dolchi, anch'io ribadisco che
l'apporto del Consigliere Pedrini non è indifferente e quindi, per
il buon funzionamento dei lavori del Consiglio, pregherei il
Consigliere Pedrini di ritirare le sue dimissioni, perché
certamente troveremo una soluzione diversa al problema da lui
lamentato. Grazie.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Anch'io ritengo che si possa fare uno
sforzo per evitare di convocare le Commissioni di lunedì e credo di
potermi impegnare in questo senso.
Però, sfogliando il calendario delle riunioni della II^
Commissione dal 1° gennaio ad oggi, risulta che abbiamo fatto solo
due riunioni di lunedì e quindi non mi pare che si possa dire che
la II^ Commissione si riunisca prevalentemente di lunedì e ciò, al
più, sarà capitato per imprescindibili ragioni di opportunità.
Credo quindi che si possa fare un certo sforzo per tener conto
delle singole esigenze dei Commissari, ma per il resto si tratta di
decisioni che devono essere assunte dal Consigliere Pedrini.
PRESIDENTE
: Ha chiesto la parola il
Consigliere-Segretario Tamone; ne ha facoltà.
TAMONE (U.V.):
In una riunione della maggioranza svolta
qualche giorno fa abbiamo parlato di questo problema e ci siamo
anche soffermati su quanto ha rilevato il Vice Presidente Dolchi in
merito alle procedure adottate per le convocazioni e le
partecipazioni ai lavori delle Commissioni. Anche noi abbiamo
riconosciuto che si è verificato qualche piccolo disguido, ma nulla
di più.
Con il Consigliere Pedrini abbiamo raggiunto il seguente accordo
che, come maggioranza, proponiamo all'approvazione del Consiglio:
il Consigliere Pedrini rimarrà nella IV Commissione, mentre sarà
sostituito nella II Commissione dal Consigliere De Grandis.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Io ringrazio il Consigliere Tamone e
tutti quelli che hanno parlato in mio favore.
Vorrei precisare che si è stabilito che io rimanga nella IV
Commissione, non certo per mia idiosincrasia verso il Presidente
della II Commissione, sia ben chiaro! Nel contempo ringrazio il
Presidente Marcoz per le parole dette nei miei confronti e che ho
trovato estremamente cordiali e simpatiche.
PRESIDENTE
: Si tratta di prendere atto delle dimissioni
dalla II Commissione del Consigliere Pedrini.
Metto in votazione la presa d'atto delle dimissioni dalla II
Commissione del Consigliere Pedrini:
ESITO DELLA VOTAZIONE
Presenti, votanti e favorevoli: 29.
IL CONSIGLIO
ALL'UNANIMITÀ DI VOTI FAVOREVOLI
PRENDE ATTO
delle dimissioni rassegnate dal Consigliere Pedrini Ennio da
componente della II^ Commissione consiliare permanente.
PRESIDENTE
: Si tratta ora di procedere alla votazione a
schede segrete per la sostituzione del Consigliere Pedrini nella
II^ Commissione.
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 29
Schede valide: 29
Schede bianche: 2
Hanno riportato voti:
De Grandis Franco: 24
Andrione Mario: 1
Baldassarre Gaetano: 1
Ricco Raffaele: 1
PRESIDENTE
: In base all'esito della votazione dichiaro
che risulta eletto, quale componente della II^ Commissione
consiliare permanente, in sostituzione del Consigliere Pedrini
Ennio, il Consigliere De Grandis Franco.
