Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2274 del 14 novembre 2001 - Resoconto
OGGETTO N. 2274/XI Tempi di ripresa del servizio ferroviario
sulla tratta Aosta/Pont-Saint-Martin. (Interpellanza)
Interpellanza Preso atto che in data 17.10.2001 il Ministro
delle Infrastrutture, Pietro Lunardi, ha riferito in Parlamento che
i lavori di ripristino della linea ferroviaria Aosta/Chivasso
saranno completati solo nel settembre 2002;
Preso atto altresì che nei giorni successivi
l’Assessore regionale ai Trasporti ha dichiarato di
aver ricevuto garanzie circa l’ultimazione dei
lavori entro giugno 2002;
Osservato che tali scadenze superano di gran lunga il termine
finale dei lavori, già previsto per il mese di dicembre 2001;
Ribadito il giudizio critico nei confronti
dell’Amministrazione regionale, che ha affrontato il
problema con sufficienza e con grave ritardo, ignorando
sostanzialmente le sollecitazioni pervenute da più parti circa la
gravità della situazione;
Ritenuto che, quantomeno in riferimento alla tratta
Aosta/Pont-Saint-Martin, il servizio possa riprendere con
sollecitudine;
il sottoscritto Consigliere regionale
Interpella
l’Assessore competente per sapere:
1) quali iniziative intende assumere per favorire una sollecita
ripresa del servizio ferroviario sulla tratta
Aosta/Pont-Saint-Martin e quando ritiene che la medesima possa
"riaprire" agli utenti;
2) quali garanzie ha ottenuto circa la riapertura
dell’intera tratta per la (pur tardiva) data del
giugno 2002.
F.to: Curtaz
Président
La parole au Conseiller Curtaz.
Curtaz (PVA-cU)
Rimaniamo in tema di ferrovia con
un'interpellanza che è connessa con l’interrogazione
appena discussa dalla collega. I fatti rispetto alla problematica
della riapertura della linea ferroviaria Aosta-Chivasso sono noti,
li diamo per acquisiti. Il 17 ottobre 2001 il Ministro delle
infrastrutture, Lunardi, ha riferito in Parlamento, rispondendo ad
un'interrogazione dell’On. Collé, che i lavori di
ripristino della ferrovia sarebbero stati completati nel settembre
2001, quindi nove mesi dopo il termine originariamente previsto del
dicembre 2001 che poi è slittato per le note vicende relative a
quel fenomeno di corruttela relativamente alla costruzione di un
ponte.
Questa data ha allarmato giustamente, ancorché tardivamente,
l’Amministrazione regionale.
L’Assessore Lavoyer si è attivato e ha dichiarato
agli organi di stampa di aver ricevuto garanzie circa
l’ultimazione dei lavori entro giugno 2002, quindi
questa scadenza del settembre viene anticipata di tre mesi rendendo
minore il ritardo originario che risulterebbe a questo punto
contenuto in sei mesi.
Ribadendo - e questa è una valutazione politica che abbiamo più
volte espresso in quest’aula e che mi sento di
ribadire - che su questo punto c’è stato un
atteggiamento non "sufficientemente presente" da parte
dell’Amministrazione, si è affrontato cioè questo
problema con sufficienza e con ritardo, vogliamo avere degli
elementi ulteriori su queste scadenze. Anche perché la tratta
Aosta/Pont-Saint-Martin potrebbe essere riaperta in tempi assai
inferiori, basterebbe che si facessero i pochi lavori che su questo
tratto della ferrovia sono ancora da fare. Mi pare che peraltro su
questo punto l’Assessore avesse condiviso le nostre
proposte di una riapertura più rapida della tratta
Aosta/Pont-Saint-Martin.
L'interpellanza è stata presentata quindi per chiedere: quali
iniziative intende assumere la Giunta per favorire una sollecita
ripresa del servizio ferroviario sul tratto Aosta/Pont-Saint-Martin
e quando ritiene che la medesima possa riaprire agli utenti; quali
garanzie la Giunta ha ottenuto, anche alla luce
dell’incontro di ieri a Roma, circa la riapertura
dell’intera tratta per la data del giugno 2002.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Prima di affrontare
l’interpellanza in questione, visto che parliamo
sempre di ferrovie, inviterei la Consigliera Squarzino ad essere
più educata e rispettosa, penso di essere normodotato,
probabilmente la Consigliera ha delle qualità dal punto di vista
dell'intelligenza superiori alla media, ne prendiamo atto, però le
stesse capacità non sono probabilmente sufficienti a capire
l’italiano: ho detto che questi provvedimenti sono
adottati in base a direttive impartite dalla direzione centrale al
fine di uniformare il passo di distanziamento. Sul fatto che questo
porti dei rallentamenti e che anche i bambini lo sanno, quello lo
dice lei, Consigliera Squarzino che sa sempre tutto.
Andando all'interpellanza del Consigliere Curtaz, su questo
argomento mi pare di aver già illustrato quali sono stati i
meccanismi che hanno portato all'ipotesi di dichiarazione che i
lavori potranno essere ultimati entro giugno 2001. Come il
Consigliere Curtaz sa bene, il Ministro Lunardi ha dato la risposta
acquisendo gli elementi che gli venivano forniti dalle strutture
tecniche del Compartimento di Torino, che sono quelle che hanno la
responsabilità dell’esecuzione dei lavori, ma,
proprio perché non siamo soddisfatti di come si sta comportando
questa struttura tecnica e di come sta andando avanti
l’evoluzione del ripristino, a suo tempo avevamo
chiesto un incontro ai vertici della RFI, in particolare il
Presidente Giorgio Bernini, l’Amministratore
delegato Mauro Moretti, con i quali lo abbiamo avuto.
Voglio sottolineare che questo incontro lo abbiamo ottenuto
circa una settimana dopo la loro nomina perché, come sa bene
l’interpellante, nell’estate scorsa
ci sono state delle elezioni che hanno cambiato sia la maggioranza
governativa che le strutture tecniche. In questo incontro abbiamo
sollecitato una maggiore attenzione a questo tipo di problematica e
abbiamo verificato e smentito quanto ha sempre sostenuto la
struttura tecnica facente capo all’Ing. Palmieri,
che fra l’altro è prodigo di conferenze stampa, di
riunioni, di meeting, di convegni con organizzazioni più o meno
politiche, e cioè che i lavori sulla tratta regionale, che
potrebbero poi dare luogo alla possibilità di riaprire almeno
questa tratta al pendolarismo locale, non possono essere effettuati
se prima non viene realizzato il ponte di Borgo Franco.
Non voglio tornare a discutere delle vicende relative alla
realizzazione del ponte di Borgo Franco perché tutti sappiamo che
il problema non è quello di interrompere un appalto, riappaltare,
fare uno "stato di consistenza", ripartire con i lavori; il
problema è stato quello di verificare se quanto è stato fatto è
idoneo alla realizzazione dell'infrastruttura: dagli esami che sono
stati fatti dal Politecnico di Torino risulta che gli interventi
sono stati assolutamente idonei quindi, oltre a costruire il ponte
e a ripartire da zero per realizzare il ponte, bisogna demolire
quanto è stato fatto.
Abbiamo cercato di verificare se era possibile spostare quel
macchinario complesso, di dimensioni tali da non poter essere
trasportato neanche come convoglio eccezionale su gomma e che
quindi può essere trasportato solo su rotaia, se era possibile
spostarlo da valle del ponte, portarlo a monte prima che il ponte
sia realizzato. I sopralluoghi sono stati effettuati in questi
giorni, abbiamo creato una commissione tecnica, con un responsabile
dell’Assessorato e le strutture del Dipartimento di
Torino, su disposizione della RFI, in particolare
dell’Ing. Moretti, per verificare la possibilità di
spostare questo macchinario; una delle ipotesi è quella di
costruire una pista all’interno
dell’alveo, una pista provvisoria su rotaia in modo
da avere le pendenze necessarie e poter trasportare questo
macchinario.
L’obiettivo pare raggiungibile, quindi con lo
spostamento di questa struttura sarebbe possibile realizzare,
testare e collaudare la tratta ferroviaria sul territorio
valdostano, questo permetterebbe di accelerare di circa 3-4 mesi la
definizione dei lavori in senso complessivo perché non dobbiamo
aspettare il lavoro del ponte per ultimare questa tratta. Adesso i
tempi sono difficili da quantificare però, se erano stati calcolati
tre o quattro mesi al termine della realizzazione del ponte per
ultimare i lavori, pensiamo che in tre o quattro mesi, con lo
spostamento di questo macchinario, il lavoro interno della tratta
ferroviaria Aosta/Pont-Saint-Martin possa essere realizzato, quindi
ci potrebbe essere da una parte un anticipo
dell’apertura della tratta fino a Pont-Saint-Martin
e dall’altra una riapertura complessiva accelerata
di tre o quattro mesi.
Questa è la motivazione per la quale parrebbe contraddittorio
quanto ha detto il Ministro rispetto a quanto ho affermato: è solo
perché l’incontro tecnico è avvenuto dopo che
c’è stata la risposta del Ministro che, peraltro, ha
risposto in base ad indicazioni che hanno fornito le strutture
tecniche di Torino. Sempre le stesse strutture tecniche sostengono
che l’apertura fino a Pont-Saint-Martin non può
essere attuata perché, fintanto che non è realizzato il ponte,
c’è l’interruzione del collegamento
del controllo automatico delle stazioni. Queste sono le posizioni
che vengono sostenute, posso anche far vedere il dossier e le
lettere. Riteniamo che questo sia un problema superabile, nel senso
che al limite andremo a presidiare i punti con del personale che
verrà fornito dalle Ferrovie dello Stato in base a quello che è il
contratto di servizio. Si potrebbe comunque, quanto la tratta è
ripristinata, riaprire immediatamente almeno fino a
Pont-Saint-Martin.
Penso di avere risposto alle iniziative e di avere anche
sottolineato i motivi per i quali si può parlare del giugno 2002
per la riapertura totale della tratta.
Si dà atto che dalle ore 11,17 presiede il Vicepresidente
Viérin Marco.
Presidente
La parola al Consigliere Curtaz.
Curtaz (PVA-cU)
Ho ascoltato con attenzione le risposte
dell’Assessore. L’Assessore in buona
sostanza ha indicato come cause dei ritardi ancora significativi,
rispetto al ripristino di questa linea, problemi di carattere
tecnico, che sono - se non ho capito male - sostanzialmente due:
quello di trasportare una particolare macchina da una parte
all’altra della Dora, superando il letto del fiume;
l’altro, quello del sistema di automatizzazione che,
dipendendo da Torino, non sarebbe utilizzabile nel momento in cui
venisse riaperta solo la tratta fra Aosta e Pont-Saint-Martin.
Premesso che non ho motivo di dubitare della veridicità di
quello che l’Assessore ha appena affermato, anche
perché tutti noi conosciamo la mentalità delle persone che si
occupano di queste questioni, mi chiedo come in un Paese
occidentale di alta civiltà tecnologica problemi di questo genere
possano significare mesi di ritardo perché, portare una macchina
per quanto grande da una parte all’altra della Dora,
quando trentun anni fa l’uomo è andato sulla Luna, a
me sembrerebbe un'operazione che, utilizzando i mezzi tecnologici a
disposizione delle imprese, fattibile, così come mi sembra che sia
fattibile - parlo da ignorante - un piccolo by-pass in cui si
facciano transitare dei cavi, sempre fra le due sponde della Dora,
in modo che l’automatizzazione della linea sia
salva. L’alternativa potrebbe essere quella di far
presidiare le stazioni. Un'alternativa che se vale per un periodo
di tempo limitato può essere anche valida.
Mi sembra che dietro queste scuse - io le chiamo così - ci sia
da parte di chi fa i lavori e di chi gestisce la ferrovia poco
interesse a finire presto questo tratto e il motivo è facile da
indovinare: perché questo tratto non rende abbastanza, forse non
rende per niente perché, se la stessa società gestisse ad esempio
un tunnel autostradale, i metodi per spostare una macchina li
troverebbe in poche ore, ne sono convinto.
C’è questo atteggiamento defaticante, di decidere
sempre il giorno dopo quando invece le decisioni sarebbero urgenti.
È per questo che è ancora più urgente la pressione politica. Mi
aspettavo che l’Assessore avesse detto qualcosa in
più rispetto a questo tema specifico rispetto a quanto già ha
dichiarato il Presidente della Regione relativamente
all’incontro di ieri. Può anche darsi che non sia
emerso niente di particolare, ma allora temo che queste volontà
manifestate a livello ministeriale difficilmente si concretizzino
in azioni efficaci.
Assessore, ci sono - e qui termino - 5.000 ex utenti giornalieri
della ferrovia che aspettano la riapertura del traffico su rotaia;
se non avremo problemi di salute, sia io che lei nel giugno 2002
saremo ancora qua, quindi verificheremo se le garanzie che lei ha
ottenuto, se gli impegni che sono stati presi dai vari attori di
questa vicenda, sono stati rispettati oppure no.
