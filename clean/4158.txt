Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 500 del 28 ottobre 1981 - Resoconto
OGGETTO N. 500/81 - MOTIVI DEL VIAGGIO A ROMA DI UNA DELEGAZIONE
DI AMMINISTRATORI INTERESSATI AL PROBLEMA DEL PARCO NAZIONALE DEL
GRAN PARADISO. (Interpellanza)
Presidente
- Dò lettura dell'interpellanza presentata dal
Consigliere Viberti:
INTERPELLANZA
VISTI i molteplici ed unanimi pronunciamenti del Consiglio
regionale sulla questione del Parco Nazionale del Gran
Paradiso;
CONSIDERATO che tali prese di posizione si sono avute solo
grazie alla buona volontà di molti Consiglieri, convinti dalla
necessità di una battaglia condotta a ranghi serrati da tutta la
Regione per una equa soluzione dell'annoso problema dei
confini;
RICORDATO che ancora poco tempo fa, in occasione della visita
di alcuni Senatori effettuata per conoscere meglio la realtà del
conflitto, era stata ribadita la volontà di condurre in modo
coordinato gli sforzi delle forze politiche su questo tema;
si
INTERPELLA
l'Assessore Chabod per conoscere se sia vero che egli in data
13 ottobre 1981 (o comunque in quei giorni) si sia recato a Roma
alla testa di una delegazione di Sindaci dei Comuni interessati al
Parco.
In caso affermativo saremmo lieti di conoscere per quale
motivo tale delegazione si è recata a Roma, quali persone ha
incontrato, che risultati ha ottenuto, chi ha sostenuto le spese di
tale trasferta, nonché le ragioni di questo gesto unilaterale
effettuato senza avvisare il Consiglio né le forze politiche che da
tempo su questo tema sono impegnate in un'azione unitaria.
Presidente
- Ha chiesto di parlare il Consigliere
Viberti, ne ha facoltà.
Viberti
(
DPROL
) - Abbiamo discusso molte volte qui
in aula dei problemi che l'esistenza del Parco comporta nella
nostra Regione. Le posizioni forse non sono così unanimi come
appaiono dai pronunciamenti (unanimi) che questo Consiglio ha
sempre cercato di dare, però ripeto c'è sempre stata la volontà
quanto meno di esserlo da parte di tutto il Consiglio, attraverso
anche delle azioni unitarie come ad esempio quella proposta di
conferenza-stampa oppure tutta una serie di altre iniziative che
sono state prese al riguardo. Mi riferisco anche alla recente
visita di Senatori durante la quale - io non ero presente - ho
sentito dire da alcuni colleghi che sono stati presi degli impegni.
Infatti un bel giorno scopro - perché qui le cose non si vengono a
sapere a meno che qualcuno non faccia la spia - che l'Assessore
all'Industria, Commercio, Artigianato e Trasporti, Chabod, ha preso
l'iniziativa di recarsi con dei Sindaci - quindi con dei
rappresentanti ufficiali di Comuni della nostra Regione - a Roma.
Anche noi abbiamo preso l'iniziativa - a modo nostro - rispetto al
problema del Parco, facendo presentare dall'On. Boato una proposta
di legge concernente proprio il Parco del Gran Paradiso, sulla
quale non abbiamo mai ricevuto nessun commento ufficiale da parte
di nessuno, ma non è questo quanto.
Vorrei sapere invece: primo, se vi si è recato per i problemi
del Parco; secondo, perché non ha interpellato se non proprio la
Nuova Sinistra, che in questo conta poco, almeno le forze politiche
che sono in Giunta con lui; terzo, chi verrà incontro alle spese
che sono state sostenute per recarsi a Roma per questo motivo.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Vorrei subito dire all'amico Viberti che mi
chiede se mi sono recato a Roma in testa ad una delegazione, che la
risposta è no. Posso garantire al Consigliere Viberti che non sono
andato a Roma con nessuna delegazione. Però voglio dirgli che se
parlo del Parco a Roma personalmente, posso farlo perché sono nato
e cresciuto nel Parco, ci abito e ci vivo.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Non sono assolutamente soddisfatto
della risposta dell'Assessore all'Industria, Commercio, Artigianato
e Trasporti, Chabod, le sue sono poche parole ma senza contenuto
perché è bello essere concisi, ma bisogna anche riuscire a
trasmettere qualcosa. L'unica cosa che l'Assessore Chabod mi ha
trasmesso è la sua solita simpatia e qui riprendo un discorso fatto
nello scorso Consiglio, quando proposi di istituire un Assessorato
alle Pubbliche Relazioni, dove nessuno meglio di lui potrebbe
rappresentare la Regione Valle d'Aosta in qualsiasi occasione e di
fronte a chiunque. Certo è che per quanto riguarda le spese
sostenute, l'Assessore si è effettivamente recato a Roma a quella
data, e sebbene non abbia denaro sufficiente per pagare le spie per
sapere quanti erano con lui, mi pare comunque che qualche Sindaco
ci fosse. Nessuno nega all'Assessore Chabod di andare a parlare dei
problemi del Parco con chiunque, ma non si può accettare in questo
Consiglio che l'Assessore Chabod prenda delle iniziative
unilaterali su un problema così grave senza renderle pubbliche.
Dicevo che anche noi abbiamo preso un'iniziativa come Gruppo della
Nuova Sinistra, per cui non nego all'Assessore Chabod la
possibilità di prendere le iniziative che meglio crede, ma deve
farlo alla luce del sole. Questi sono atteggiamenti che fra l'altro
dovrebbero essere criticati da chi è in maggioranza con lui, non da
me, ma dal momento che qui mai nessuna altra voce si leva perché in
questa spaparanzata maggioranza tutti sono pronti a malignare ma
nessuno ha mai il coraggio di dire quello che pensa, dichiaro
all'Assessore Chabod che non mi trova soddisfatto. Mi auguro che
chi siederà qui gli faccia un'interrogazione scritta per avere dati
precisi su chi è andato, quanto è stato speso e chi ha pagato,
perché l'Assessore Chabod non se la deve cavare così e stia pur
tranquillo che anche se è una persona simpatica, da parte della
Nuova Sinistra, in particolare del Consigliere Viberti, sarà
perseguitato perché non è accettabile che un Assessore si comporti
come lui.
Presidente
- Passiamo alla trattazione dell'oggetto n.
24.
