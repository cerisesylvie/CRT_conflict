Classificazione
ENTI LOCALI
Comuni
INDUSTRIA



Oggetto del Consiglio n. 3417 del 3 aprile 2008 - Resoconto
OGGETTO N. 3417/XII - Interpellanza: "Verifiche con il Comune
di Aosta per la destinazione d'uso di aree ubicate in prossimità
dello stabilimento Cogne".
Interpellanza
Ricordato l'accordo tra la Regione Autonoma Valle d'Aosta, la
Città di Aosta e la Cogne Acciai Speciali S.p.a. per una migliore
distribuzione degli impianti all'interno dell'area siderurgica del
capoluogo regionale, nonché per l'edificazione di nuovi volumi
nella parte ad Est di tale area;
Tenuto conto che al confine Est dell'area siderurgica è posto
anche uno dei più popolati della città, il quartiere Dora, da cui
lo stabilimento Cogne è separato solo da una piccola area
verde;
Sottolineato che tale area, nel piano regolatore della città,
è classificata zona edificabile con Piano urbanistico di dettaglio
e che la Cogne Acciai Speciali ha già evidenziato come
l'edificazione residenziale in tale area è in contrasto con i piani
di sicurezza connessi con la sua attività produttiva;
Preso atto che la città di Aosta ha aperto una fase di
revisione del piano regolatore;
i sottoscritti Consiglieri regionali
Interpellano
la Giunta regionale per conoscere se intenda:
1) affidare all'Arpa e al Comitato regionale Grandi rischi il
compito di aggiornare i dati rispetto allo stabilimento siderurgico
di Aosta e alle zone ad esso circostanti, alla luce dei nuovi
insediamenti previsti nel nuovo piano CAS;
2) verificare con la Città di Aosta l'opportunità di cambiare
la destinazione d'uso nel PRG dell'area descritta in premessa al
fine di evitare che nuovi insediamenti residenziali possano essere
esposti a rischi ambientali o ad incidenti legati all'attività
produttiva dello stabilimento di via Paravera;
3) proporre alla Città di Aosta la riqualificazione dell'area
cuscinetto tra lo stabilimento siderurgico Cogne ed il quartiere
Dora, comprensiva di opportuni interventi, come ad esempio, un
rilevato inerbito e alberato parallelo al muro di cinta dello
stabilimento, al fine di tutelare maggiormente il quartiere
residenziale.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Questo è un problema rilevante e
soprattutto che ha una rilevanza regionale, perché interessa 2
tematiche di competenza della Regione: la prima, è l'accordo che
c'è stato fra la Regione e la "CAS", che prevede nei prossimi anni
una ristrutturazione nell'area siderurgica del capoluogo regionale,
che è di proprietà della Regione e che giusto in queste ore è stata
affittata per un periodo molto lungo alla "CAS" con un nuovo
contratto di collaborazione e di messa in valorizzazione degli
immobili di proprietà della Regione; la seconda, è che in questo
piano di ristrutturazione ci sono una serie di spostamenti di
impianti all'interno dello stabilimento siderurgico, in particolare
quello dell'impianto di ossigeno che viene spostato molto più ad
est, e ci sono una serie di valutazioni al fine di poter utilizzare
al meglio l'area che in questo momento è utilizzata "a pelle di
leopardo".
C'è da ricordare che il piano di evacuazione dello stabilimento
e tutto il piano di messa in sicurezza dello stabilimento prevedono
che nella parte ad est ci possano essere delle preoccupanti
ricadute, in quanto in caso di incidente nello stabilimento e in
particolare al reparto decapaggio, gli abitanti delle eventuali
zone residenziali nell'arco di 150 metri sulla parte est dovrebbero
essere evacuati. Allora ci dicevano alla "CAS" che questi episodi
di allarme possono capitare 3-4 volte all'anno, e che anche la
"Commissione grandi rischi", che ha analizzato il settore, ha
evidenziato che, essendoci una strada molto piccola che collega Via
Caduti del Col du Mont verso l'autostrada, in caso di evacuazione
quella sarebbe sottoposta a degli impatti complessi; questo
comporta che quella è un'area sensibile. Noi abbiamo scoperto che
quest'area all'interno del piano regolatore della città, piano che
è una norma importante sottoposta al controllo della Regione, è
classificata come zona edificabile, anche se sottoposta ad un piano
urbanistico di dettaglio. Contro questo tipo di indicazione già la
"CAS" ha evidenziato come l'edificazione residenziale in tale area
sia in contrasto con i piani di sicurezza connessi con la sua
attività produttiva.
Il gruppo consiliare del "Partito Democratico" voleva conoscere
pertanto dalla Giunta se intendesse su questo tema prendere delle
significative iniziative, in particolare quella di aggiornare tutto
il piano di messa in sicurezza dello stabilimento siderurgico di
Aosta, rispetto ai nuovi insediamenti previsti nel nuovo piano
della "CAS" e quindi tenendo conto degli spostamenti che ci saranno
all'interno, ma differentemente dall'altra volta con un'analisi più
approfondita anche sulle aree circostanti.
Volevamo poi capire se c'è la volontà da parte della Regione di
verificare con la città di Aosta l'opportunità di cambiare la
destinazione d'uso del piano regolatore generale della città, in
quanto in quel piano quest'area compresa fra la ferrovia, i terreni
demaniali ex campo di volo, la via che è stata costruita - mi pare
si chiami Via Berthet - per la sfilata degli Alpini, il Quartiere
Dora e lo stabilimento "CAS", possa avere un cambio di destinazione
d'uso, per cui non siano più previsti degli insediamenti
residenziali che potrebbero essere esposti a rischi ambientali o a
incidenti legati all'attività produttiva dello stabilimento o
comunque al passaggio di quei camion che trasportano sostanze
pericolose nello stabilimento "Cogne" - fra questi l'acido
fluoridrico -, e quindi prevedere insieme ad Aosta di fare un
accordo perché l'area diventi un'area in cui non ci siano residenze
di persone stabili, ma sia un'area di gioco o di orti, un'area a
verde che faccia da cuscinetto fra lo stabilimento e il
quartiere.
In particolare l'idea che ci è stata prospettata da parte di
oltre 150 abitanti di questo quartiere, che hanno presentato nei
giorni scorsi una petizione al Comune di Aosta, è quella di
prevedere un terrapieno alberato che faccia uno schermo biologico e
visivo rispetto allo stabilimento. Questo è un intendimento che
sarebbe positivo, ossia quello che la Giunta regionale si facesse
parte attiva nei confronti di Aosta per riqualificare quest'area
cuscinetto fra lo stabilimento della "Cogne" e il Quartiere Dora,
in modo da mettere in sicurezza l'area. Fra l'altro, in questa
maniera potremmo ottenere altri 2 risultati fondamentali: il primo,
è quello di riqualificare dal punto di vista estetico e della
gradevolezza quest'area, che non è particolarmente attraente; il
secondo, è quello di mettere a punto insieme alla città di Aosta un
piano per risolvere il problema delle aree demaniali. Ho citato
prima che in quest'area esiste un terreno che è un residuo del
vecchio campo di volo della città di Aosta in regime fascista, una
parte demaniale è rimasta al demanio statale, da circa 60 anni
quest'area dovrebbe essere trasferita al demanio regionale, è
ancora una pratica bloccata non si capisce a quale livello e
sarebbe interessante che il demanio - che esiste non più ad Aosta,
ma a Torino - fosse messo nelle condizioni di trasferirlo alla
Regione, che potrebbe trasferirlo alla città di Aosta, in modo da
integrare questo terreno nella ristrutturazione più ampia.
In breve, noi vogliamo sapere se l'Amministrazione regionale
intende su questo argomento prendere un'iniziativa forte e
convincente che porti a salvaguardare gli interessi dei cittadini
del Quartiere Dora e mettere a disposizione della "CAS" tutto un
ambiente più confacente con l'attività. Mi auguro che, tenuto conto
degli impegni che sono stati presi sia sul piano di sviluppo che
sull'affitto dei terreni degli altri immobili industriali con la
"CAS", che la Giunta possa dare un'indicazione di questo genere e
possa attivarsi nel più breve tempo possibile.
Si dà atto che dalle ore 10,20 assume la presidenza il
Vicepresidente Tibaldi.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Devo ricordare che il piano urbanistico di
dettaglio di iniziativa privata di trasformazione AT1
Dora-Borgnalle, sub-area ZTD4, presentato dalla Società "Edil Tre"
di Aosta, relativo alla realizzazione di nuovi volumi nell'area a
est della "Cogne Acciai Speciali", ha avuto un parere negativo da
parte del Comitato tecnico del VIA in data 17 aprile 2007, che non
ha ritenuto opportuno inserire una nuova area residenziale nei
pressi di uno stabilimento di questo tipo.
Vorrei ancora ricordare che nella deliberazione della Giunta
regionale n. 535, con la quale viene approvata l'erogazione di un
finanziamento fino ad un ammontare massimo pari al 90% delle spese
sostenute per la progettazione e la realizzazione dello spostamento
dell'impianto di stoccaggio dei gas tecnici all'interno "dell'area
Cogne", è anche stabilito che, per beneficiare del contributo, la
"Cogne Acciai Speciali" debba assicurare alla Regione il
contenimento delle aree interessate dallo scenario di danno
all'interno dello stabilimento. La documentazione relativa allo
scenario di danno non è stata ancora prodotta, ma l'argomento
rappresenta uno dei temi dell'incontro con la "Cogne acciai
speciali" del 21 marzo con l'Assessorato dell'industria. Non ne
conosco gli esiti, ma credo che abbiano concordato questo tipo di
modalità.
Rispetto al 1° quesito devo ricordare che il decreto legislativo
17 agosto 1999, n. 334, Attuazione della direttiva 96/82/CE
relativa al controllo dei pericoli di incidenti rilevanti connessi
con determinate sostanze, stabilisce che sia il gestore dello
stabilimento nel quale sono utilizzate le sostanze elencate nel
decreto stesso a dover adottare tutte le misure idonee a prevenire
gli incidenti rilevanti e a limitarne le conseguenze per l'uomo e
per l'ambiente. Compete sempre al gestore dello stabilimento
individuare le condizioni di pericolo e redigere idonei piani
sicurezza. Tali piani sono notificati oltre che alle Regioni e ai
Comuni interessati, ad un apposito comitato tecnico. Per quanto
riguarda l'aggiornamento dei dati inerenti il progetto "Cogne
2010", i dati fanno parte del nulla osta di fattibilità inerente la
rilocalizzazione dell'impianto ossigeno di cui è stata depositata
richiesta nel dicembre 2007 alla Commissione tecnica regionale,
come previsto dal decreto legislativo n. 334/1999. L'istruttoria
per l'esame del nulla osta di fattibilità è stata attivata il 30
gennaio 2008 e prevede il rilascio del NOF - nulla osta di
fattibilità - entro 120 giorni dall'attivazione, salvo tempi
supplementari per le opportune integrazioni da parte del gestore.
Parallelamente, la Commissione sta esaminando l'aggiornamento del
rapporto di sicurezza dello stabilimento che invece riguarda tutto
lo stabilimento. Le risultanze dell'attività della commissione in
merito agli stabilimenti in base all'articolo 8 del decreto
legislativo n. 334/1999 vengono anche inviate all'area IV "rischi
industriali" della Direzione per la prevenzione e la sicurezza
tecnica del Dipartimento nazionale dei Vigili del fuoco presso il
Ministero dell'interno. Sottolineo che la commissione è un organo
tecnico della Regione previsto dalla legge n. 7/1999 e che agisce
secondo le norme del procedimento amministrativo. Non è quindi
necessario, come richiesto nell'interpellanza, un incarico da parte
della Giunta perché la commissione si attivi, ma la presentazione
del rapporto di sicurezza e gli aggiornamenti periodici di questo
sono obbligo di legge, così come l'individuazione dei soggetti che
li devono esaminare è stabilita dal decreto legislativo n.
334/1999. Inoltre la Commissione include un esperto dell'ARPA ed
uno del Corpo nazionale dei Vigili del fuoco.
Rispetto al 2° quesito la questione delle aree di rischio dello
stabilimento "Cogne" costituisce l'oggetto di una delle
osservazioni avanzate dalla conferenza di pianificazione sulla
bozza di variante generale del piano regolatore del Comune di Aosta
di adeguamento dello stesso al Piano territoriale e paesistico.
Rispetto al 3° quesito, la destinazione urbanistica delle aree
comunali rappresenta una competenza comunale. I Comuni devono agire
in base a quanto disposto dal D.M. LL.PP. 9 maggio 2001 "Requisiti
minimi di sicurezza in materia di pianificazione urbanistica e
territoriale per le zone interessate da stabilimenti a rischio di
incidente rilevante (RIR). In base all'articolo 4 del decreto
medesimo, che recita:
"...
gli strumenti urbanistici
comprendono un Elaborato tecnico
di
"Rischio di
incidenti rilevanti (RIR)"
relativo al controllo
dell'urbanizzazione, di seguito denominato "Elaborato
Tecnico"..."
compete ai Comuni la predisposizione del documento
RIR e la trasmissione delle informazioni sulle aree a rischio
ottenute sulla base di tale documento agli altri enti
territorialmente competenti.
Faccio presente che il Comune di Aosta ha avviato una procedura
per la redazione del documento RIR tramite l'affidamento di un
incarico di studio al Politecnico di Torino nell'agosto 2003.
Tuttavia malgrado tale studio sia stato ultimato nel 2003 (e
trasmesso alla Regione solo nel 2007), questo non ha ancora
condotto alla redazione da parte del Comune di Aosta del RIR. A
questo punto è d'obbligo sottolineare che, in mancanza
dell'approvazione del documento RIR e del relativo recepimento in
ambito urbanistico, le concessioni e le autorizzazioni edilizie
sono soggette al parere tecnico della Commissione tecnica per la
prevenzione degli incendi (probabilmente il "Comitato grandi
rischi" cui si fa cenno nell'interpellanza) di cui all'articolo 21
del decreto legislativo 17 agosto 1999, n. 334. Tale parere è
formulato sulla base delle informazioni fornite dai gestori degli
stabilimenti soggetti a questo decreto, ed è relativo unicamente
agli aspetti tecnici relativi alle interazioni tra gli eventi
previsti dal decreto ed il territorio, mentre le valutazioni
inerenti ogni altro aspetto ambientale ed urbanistico rimangono di
pertinenza delle strutture regionali competenti. In assenza della
predisposizione di questo documento da parte del Comune, quindi, si
verifica una situazione in cui manca un collegamento sinergico tra
le varie strutture che dovrebbero verificare la congruenza
territoriale di alcune scelte - fra cui questa urbanistica -,
rendendo più difficoltoso il processo di pianificazione nei
dintorni degli stabilimenti a rischio d'incidente rilevante. In
sostanza, siamo in una situazione di stallo, finché non ci
producono questo documento.
Compete alla Regione verificare, nell'ambito dell'approvazione
dei piani regolatori, che le destinazioni urbanistiche non
confliggano con gli obiettivi territoriali e di settore. In sede di
osservazioni al PRG vengono rilevate tutte le incongruenze e si
richiede al Comune di motivare le scelte, che rimangono però di
propria esclusiva competenza. A questo riguardo ci troviamo in una
situazione in movimento. Per quanto riguarda la realizzazione di
questo vallo, è una cosa da prendere in considerazione, ma dopo che
saranno determinate queste scelte. Certo, in sede di adeguamento
del PRG al PTP le strutture regionali staranno molto attente su
tale materia.
Si dà atto che dalle ore 10,32 riassume la presidenza il
Presidente Perron.
Presidente
- La parola al Consigliere Sandri.
Sandri (PD)
- Ringrazio l'Assessore per la competenza e
la precisione con cui ha illustrato le intenzioni
dell'Amministrazione regionale e gli chiedo se può farmi avere
copia della sua risposta, perché piena di una serie di riferimenti
dottrinali che mi possono essere utili.
Mi felicito con l'Amministrazione regionale, perché su questo
punto mi sembra che ci sia un monitoraggio molto attento, una
conoscenza chiara e dettagliata della normativa in materia, e
perché si sta comportando molto meglio di quanto non stia facendo
l'Amministrazione comunale di Aosta. Dalle parole dell'Assessore
vediamo che per quanto riguarda le situazioni di rischio
industriale rilevante abbiamo forse un monitoraggio al 2003, che
per motivi incomprensibili è arrivato alla Regione nel 2007 e che
non ha portato ad un documento RIR definitivo, e siamo nel 2008. Mi
chiedo l'Amministrazione comunale di Aosta cosa aspetta a mettere
in sicurezza i propri cittadini, facendo il suo dovere ovvero
compilare il documento RIR... ovviamente dovrà ridare un nuovo
incarico al Politecnico di Torino o a qualcun altro, perché
dall'epoca ad oggi la situazione è cambiata!
Non posso che apprezzare anche il comportamento
dell'Assessorato, oltre che ai lavori pubblici, anche quello delle
attività produttive, perché con la "CAS" mi pare che si stia
lavorando per arrivare a dettagliare le modifiche per quanto
riguarda il piano della sicurezza nello stabilimento, e a definire
il contenimento delle aree di danno nello stabilimento per poter
poi utilizzare il contributo regionale del 90% come bene illustrato
prima dall'Assessore. Le intenzioni sono chiare e noi le
condividiamo, augurandoci che si continui a lavorare in questa
direzione.
Prendiamo atto che il PUD privato presentato in quella zona
dalla "Edil Tre", è in contrasto con una serie di normative, è
stato bocciato dal Comitato tecnico del VIA il 17 aprile 2007, e
questi sono segnali precisi per cui, di fronte ad una situazione in
cui la "CAS" e l'Amministrazione regionale stanno facendo
importanti investimenti nello stabilimento che porteranno allo
spostamento e alla messa in sicurezza... perché l'Assessore si
ricorderà che oggi tutto l'impianto dei gas e dell'ossigeno lì dove
è posizionato, impedisce l'utilizzo di quell'enorme parte di
palazzina degli uffici che è parallela alla ferrovia, perché
sottoposta a rischio di ossigeno... invece, spostata nella nuova
posizione, liberiamo ampie zone dal rischio e ci sarà la riduzione
delle aree di danno all'interno dello stabilimento.
Noi abbiamo questa messa in sicurezza, l'aggiornamento del piano
e abbiamo delle prospettive che questa situazione possa raggiungere
un equilibrio possibile. Con tutto questo piano, però, quell'area
all'esterno non può e non deve essere considerata edificabile a
livello residenziale; si prevedano altri interventi leggeri che
consentano di mettere un'area a verde o simile e mi fa
particolarmente piacere che l'Assessore condivida con gli
interpellanti l'idea di prevedere una specie di vallo, di
rilevamento inerbito e alberato che consenta di fare una barriera
visiva rispetto allo stabilimento e, sfruttando le essenze capaci
di fare una pulizia biologica delle emissioni di gas nocivi, di
dare un miglioramento qualitativo all'aria della zona e un senso di
sicurezza ai cittadini che si vedono anche visivamente più protetti
da questa cosa.
Sono particolarmente soddisfatto che l'Amministrazione regionale
intenda monitorare con attenzione l'adeguamento del PRG di Aosta al
PTP, fra l'altro ricordo, anche qui, un grave ritardo della città
di Aosta; ci sono Comuni come Courmayeur che hanno un territorio
anche più grosso di Aosta e che hanno delle rigidità legate alla
pressione immobiliare molto forti, che hanno già compiuto l'iter,
mentre la città di Aosta non è ancora arrivata a concludere questo;
ma soprattutto abbiamo preso atto che la città di Aosta in questo
adeguamento non ha prodotto tutto il materiale per integrare la
questione dei rischi legata alla prevenzione degli incidenti
rilevanti sul proprio territorio, in modo da rendere questo PRG
conforme alla normativa e non solo al PTP.
In conclusione, credo che gli abitanti del Quartiere Dora
possano rendersi conto che la situazione dal punto di vista
normativo è di stallo, perché ci sono delle inadempienze da parte
della città di Aosta nella rilevazione degli incidenti rilevanti,
in quanto il VIA ha dato parere negativo, quella è un'area su cui
la città di Aosta dovrà fare una rimeditazione complessiva. D'altro
lato devono sapere i cittadini del Quartiere Dora che
l'Amministrazione regionale ha tutta l'intenzione di avere la
massima attenzione per la prevenzione dei rischi, per il
contenimento delle aree di danno nello stabilimento e che la
valutazione della variante al PRG per adeguamento al PTP verrà
guardata con particolare attenzione proprio sui temi della
sicurezza e di quelli legati al fatto che la "Cogne", che è una
società importante e ormai storica, essendo attiva nella nostra
città capoluogo da quasi un secolo, ha come tante produzioni
industriali delle attività industriali che possono presentare dei
rischi. Abbiamo una legislazione, in particolare il decreto
legislativo n. 334/1999, che ci dà una serie di riferimenti per il
contenimento dei rischi, ma occorre andare ad identificare quali
aree devono essere messe in sicurezza e adattare le prospettive
edilizie della nostra città capoluogo in modo da non interferire
con possibili rischi di danno provenienti dallo stesso stabilimento
siderurgico.
In sintesi, il "Partito Democratico" ringrazia l'Assessore e la
Giunta e ne approva, in questo caso, l'attività e gli
intendimenti.
