Classificazione
AMMINISTRAZIONE REGIONALE
DEMANIO E PATRIMONIO REGIONALE



Oggetto del Consiglio n. 876 del 18 novembre 2014 - Resoconto
OGGETTO N. 876/XIV - Interpellanza: "Verifica della effettiva
necessità del ricorso alla locazione di locali privati da parte
degli enti regionali".
Presidente -
La parola al collega Ferrero.
Ferrero (M5S) -
Grazie Presidente.
Ci chiediamo, relativamente all'
Office régional du
tourisme
se l'affitto di locali che vengono adibiti a magazzino
da un privato sia indispensabile o meno. Perché ci chiediamo
questo? Ce lo chiediamo perché abbiamo notizia che ci siano diversi
locali di proprietà della Regione che non sono utilizzati, che sono
vuoti. E allora, perché andare a spendere dei soldi quando abbiamo
i nostri locali e andare ad affittare da un privato. Voi sapete
com'è il cittadino adesso, il cittadino è incavolato, quindi pensa
subito che uno abbia fatto un favore a qualcuno che ha i locali
vuoti, l'affitto della Regione è un affitto che arriva comunque
abbastanza tranquillamente, non ci sono rischi, e allora non
bisogna alimentare queste voci.
Strano, perché esaminando senza andare nel dettaglio delle
clausole contrattuali per l'affitto di questo magazzino, troviamo
alcune cose...una cosa ci è saltata all'occhio ed è quella che
prevede nel caso di ritardato pagamento la corresponsione di un
interesse fissato in misura superiore del 5 percento a quello
legale. Qui siamo al livello di un tasso usurario, cioè
l'Amministrazione regionale per mezzo di uno dei suoi
rappresentanti va a firmare un contratto capestro, con un tasso
usurario, allora non lo so...effettivamente qui bisogna darsi una
regolata, o chi ha firmato il contratto non era un esperto
giurista, ma nemmeno io lo sono, però non andrei mai a firmare un
contratto del genere. Non so, qui sinceramente sorgono dei dubbi.
Allora chiediamo semplicemente di avere delle delucidazioni
riguardo a queste due problematiche.
Presidente -
La parola all'Assessore Marguerettaz.
Marguerettaz (UV) -
Sì, grazie.
Giusto il riferimento del collega Ferrero, spero di dare delle
informazioni positive. Il contratto di locazione di quel magazzino,
di cui all'interpellanza, risale al 2009, quando c'erano ancora le
AIAT e quindi è stato sottoscritto dalla ex AIAT di Aosta, non
dall'Office, e l'Office è subentrato. Il canone specificatamente
era di 9 mila euro oltre IVA annuale, oltre all'aggiornamento
ISTAT. Ed era un affitto commerciale 6 + 6. Con provvedimento
dirigenziale, all'inizio del 2014, cioè il 26 febbraio 2014,
l'Office régional du tourisme ha recepito le disposizioni di cui
all'articolo 3, comma 4 e 6, inerente la riduzione dei costi, per i
canoni di locazione passiva, come previsto dalla deliberazione
anche della Giunta regionale, del 31 gennaio, e con nota del 3
marzo è stato formalmente comunicato alla società proprietaria del
magazzino che l'Office doveva, quindi, provvedere alla riduzione
del canone, nella misura del 5 percento. In data successiva, il 29
maggio 2014, è stato comunicato il recesso dal contratto di
locazione a far data dal primo dicembre 2014, perché lì ci sono,
lei sa, i sei mesi, quindi con il provvedimento dirigenziale del 14
ottobre è stato affidato il trasloco del materiale di proprietà
dell'Office dal magazzino ubicato in via Monte Emilius, su quello
di cui parlavamo, al magazzino in uso dell'Assessorato regionale al
turismo, in località Lillaz nel Comune di Quart. Ecco perché le do
delle buone notizie: è stato fatto un accordo tra l'Office e
l'Assessorato, dismesso il contratto di locazione. Tanto per darle
anche i costi che ha chiesto, nel 2012, quindi, IVA compresa, erano
11.324, nel 2013 11.538, nel 2014, dal primo di gennaio al 30 di
novembre, 9.392. Adesso, quindi, il canone dal primo di dicembre
cesserà.
Le spese accessorie che lei mi ha chiesto: l'imposta di registro
41.041 euro annuale, spese condominiali 240 euro per il 2011-12,
291 euro per il 2012-13 e 480 euro del 2013-14. L'assicurazione
furto-incendio 83 euro. Questi sono i dati. Il contenuto del
magazzino, che è quello in trasferimento: c'è un dettaglio, però ci
sono 18-20 bancali non ovviamente completi di opuscoli
promozionali, invece, tanti documenti che arrivano dalle AIAT, ci
sono una decina di armadi in legno contenenti gli archivi delle ex
AIAT di Villeneuve e Champoluc e dell'ex ufficio di Verrès, ci sono
40 metri di scaffali metallici componibili, contenenti i faldoni
dell'ex AIAT di Aosta, e alcune scatole delle giacenze dei gadget,
una ottantina di opere d'arte, quadri in inventario, giunte dall'ex
AIAT di Aosta. Poi qui sarà l'occasione per disfarsene, materiale
vetusto e inutilizzabile dell'ex AIAT di Aosta e Villeneuve, che
sono in procinto di andare in discarica. Nel trasferimento, quindi,
questi sono già stati dismessi ufficialmente e verranno trasferiti
in discarica, e ci sono dei materiali promozionali che arrivano dal
passato che sono da portare anche questi al macero e che si sta
definendo dal punto di vista procedurale.
All'ultima domanda la risposta che mi accingo a darle è in
collaborazione con l'Assessore Perron, perché è una competenza
diciamo della logistica, dell'Assessorato del patrimonio. Non c'è
una norma che impone un previo accertamento, però nell'ambito della
buona collaborazione, del buon senso, è sempre stato fatto
all'interno dell'Amministrazione. Qui stiamo parlando di un
immobile che era delle AIAT, quindi effettivamente può darsi che
questo contratto non abbia avuto quell'interlocuzione, ma per
quanto riguarda le altre attività, c'è stata. Se poi, in occasione
di una finanziaria o di un provvedimento, vogliamo anche introdurlo
da un punto di vita normativo, credo che possa essere anche un buon
consiglio. Andiamo a tradurre in norma un atteggiamento che avviene
di prassi, però se è scritto è meglio probabilmente.
Presidente -
Per la replica la parola al collega
Ferrero.
Ferrero (M5S) -
Grazie Presidente. Bene, il fatto che il
contratto sia rescisso è una buona notizia, farò delle verifiche
riguardo al magazzino che è stato indicato in località Lillaz,
perché non so...
Presidente
- Gli uscieri, prego, scusate non si può fare
segni di riferimento di alcun genere. Chiedo agli uscieri di
intervenire presso la...chiedo ai presenti tra il pubblico di
essere un po' più rispettosi di quelle che sono le regole, grazie.
Prego collega Ferrero.
Ferrero (M5S)
- Grazie Presidente.
Dicevo, non so se il magazzino in regione Lillaz sia un
magazzino di proprietà regionale o sia anche quello affittato.
Punto interrogativo, perché se lo spostiamo da un affittuario ad un
altro affittuario, non risolviamo il problema. Sicuramente
accorpiamo, ma su quello faremo una richiesta di accesso agli atti,
come faremo una richiesta di accesso agli atti anche per i
magazzini degli altri assessorati. Mi ricordo per esperienza
personale il magazzino che c'è sempre in località Lillaz, che è
dell'Assessorato alle attività produttive, magazzino che mi ricordo
già all'epoca era mezzo vuoto, tanto più che adesso ce n'è un altro
da un'altra parte, e magazzini che se non ricordo male sono anche
in capo alla stessa proprietà, sono dei bei grossi magazzini, che
costano un sacco di soldi. Aiuteremo la Giunta regionale, quindi, a
fare una revisione, chiederemo noi le cose, vi porteremo noi la
relazione con tutti i magazzini che secondo noi sono inutili. A
questo punto sono decine di migliaia di euro che sommate fanno
centinaia, e in questo periodo, insomma, dato che comunque beni la
Regione ne ha, e purtroppo da verifiche che abbiamo fatto anche
presso il competente servizio che gestisce tutti i beni della
Regione, non esiste un censimento esatto di quelle che sono le
disponibilità ed ecco anche da qui la difficoltà degli assessorati
poi ad andare a vedere e a verificare se effettivamente c'è già
qualcosa qui a casa nostra che possiamo utilizzare. Non dobbiamo
andare, invece, a prendere da un'altra parte, qui c'è una manovra
di coordinamento che penso, in questo periodo, si potrebbe fare ai
fini del contenimento della spesa pubblica, utilizzando
correttamente il personale regionale che è disponibile per fare
questo tipo di censimento e andando poi a effettuare un risparmio,
che è un risparmio tangibile di soldi.
Presidente
- Punto 19 all'ordine del giorno.
