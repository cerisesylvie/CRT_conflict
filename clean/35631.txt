Classificazione
ASSISTENZA SOCIALE
Assistenza socio-sanitaria



Oggetto del Consiglio n. 98 del 25 settembre 2013 - Resoconto
OGGETTO N. 98/XIV - Interrogazione: "Situazione dei servizi a
sostegno dei pazienti psichiatrici".
Président -
Pour la réponse, la parole à l'Assesseur
Fosson.
Fosson (UV)
- Merci Président.
Intanto mi si permetta di ringraziare il Consigliere Fabbri per
l'affermazione che fa all'inizio, quando dice che la Valle d'Aosta
si è sempre distinta per l'attenzione a favore dei pazienti
psichiatrici. Io penso che sia un corretto approccio a questa
problematica, riconoscendo una realtà che dipende da tutti noi, dal
lavoro fatto negli anni passati e, quindi, questo è sicuramente un
patrimonio. Giorni fa, aspettavo un paziente psichiatrico che
arrivava da altre sedi con gli accompagnatori che lasciarono questo
paziente nella Struttura di psichiatria. Un medico mi sottolineò
l'importanza di questa struttura con telecamere, che non è sempre
riconducibile nella regione da cui proveniva, quindi a dimostrare
quello che dice.
In particolare, sì, ha fatto un po' notizia, l'anno scorso, la
chiusura del Centro psichiatrico di Donnas, che aveva due tipi di
servizio, uno diurno e uno di tipo residenziale; una problematica,
quella dei centri diurni, che anch'io condivido. Dovrebbe essere un
servizio molto utile ai pazienti psichiatrici, alle loro famiglie,
però in pratica, soprattutto nel servizio di Donnas, le presenze
erano molto basse e andavano riducendosi nei numeri. Per quanto
riguardava il residenziale di Donnas, questi si era trasformato in
sede residenziale, nel Poliambulatorio di Donnas, che non è a norma
da diversi anni, e c'era una cooperativa che lo gestiva. Per tale
fatto sono state date delle indicazioni per trasferire questo
servizio altrove. La cooperativa, in un primo tempo, si era
attivata per trovare un'altra sede, erano state date diverse
proroghe, poi invece non è stato reperito un centro idoneo, per cui
la cooperativa che gestiva il residenziale di Donnas ha rinunciato
all'incarico. Ecco perché la chiusura di questo servizio,
soprattutto per il diurno, ripeto, era poco frequentato.
Proprio per sottolineare la nostra attenzione per questa
malattia, se posso farle un piccolo riassunto dei centri
residenziali psichiatrici che abbiamo in Val d'Aosta, partirei da
Bellon, sopra Saint-Pierre, con 25 posti convenzionati, tutti
regionali; Châtillon 16 più 5 in comunità alloggio, più 5 posti per
gruppi appartamenti a Pontey; a Charvensod attualmente 10 posti per
i residenziali e a Brusson 3 posti per i DCA (disturbi del
comportamento alimentare); Padre Lorenzo, qua ad Aosta, due gruppi
di appartamento, 7 e 8 utenti.
Per tornare sui diurni - l'interrogazione mi sembra che fosse
soprattutto su questo - abbiamo in questo momento due centri diurni
per psichiatrici: uno a Saint-Vincent, che dopo dei periodi
iniziali di fatica, adesso comunque ha quasi 20 utenti, e quello di
via Innocenzo Papa, qua ad Aosta, di 16. Ma soprattutto è partita
e, questo credo sia un indirizzo dell'Assessorato, una nuova realtà
di educativa territoriale psichiatrica gestita dall'ASL, da qualche
giorno anche con possibilità di prenotazione di visite, perché si è
visto - la letteratura lo dice - che lo psichiatra che giunge a
domicilio con una certa temporaneità e ripetitività non assiste
solo il malato psichiatrico, che non deve essere portato in una
struttura residenziale, ma entra e penetra anche in quelle che sono
le problematiche della famiglia, quindi l'educativa territoriale
psichiatrica sicuramente può essere una risposta. Ma, volendo
fornire dei dati, proprio per vedere che anche con questa chiusura
di questa sede di Donnas non sono diminuiti i numeri delle giornate
e l'attenzione per questo tipo di malati, nel primo semestre del
2012 sono stati 37 e, nel primo semestre del 2013, 36. Però le
giornate sono state 1.767 per il primo semestre e addirittura
aumentate a 2.285 nel secondo semestre.
Quindi, a conclusione, non c'è stata certo una diminuzione della
nostra attenzione. Certo che in questo servizio di assistenza
psichiatrica, come in tutto il nostro welfare, dalla
tossicodipendenza, agli anziani, eccetera, evidenzia una
caratteristica specifica e munifica del welfare valdostano, cioè la
territorialità, ovvero tenere dei malati il più possibile vicini a
casa. Questo intento è messo in questo momento un po' in
discussione per i costi che piccoli numeri comportano, la gestione
di piccole strutture comporta. Però quello che volevo dire, è anche
che vi è la necessità comunque di arrivare ad una riorganizzazione
e anche in una modernizzazione. L'educativa territoriale potrebbe
rientrare in questo senso in un'ottica di riorganizzazione e di
armonizzare dei costi. L'attenzione a questo tipo di malati non è
sicuramente diminuita e non lo sarà nelle nostre intenzioni.
Grazie.
Presidente -
Grazie. Per la replica, la parola al collega
Fabbri.
Fabbri (UVP)
- Grazie signora Presidente. Grazie signor
Assessore.
Devo dire che questa risposta mi consola un po', perché le
notizie che avevo io erano leggermente diverse; leggermente diverse
in quanto si era notata una diminuzione negli stanziamenti per la
funzione di questi due centri diurni a cui facevo riferimento nella
mia interrogazione.
Sì, sicuramente il sistema sanitario della Valle d'Aosta ha
sempre avuto un occhio di riguardo verso questi pazienti, e lo
dimostra appunto il fatto di quello che ha detto lei. L'importanza
di questi centri diurni - e lo sappiamo tutti - è di poter far sì
che questi pazienti possano essere, in qualche modo, reinseriti in
quella che è la struttura sociale e, adesso, in qualche modo
recuperati. Però un aspetto molto importante è quello di dare
sollievo alle famiglie, che sappiamo benissimo, in seguito
all'applicazione della legge 180, la "legge Basaglia", avevano
subito dei notevoli traumi. Tutta questa azione della nostra sanità
è stata fatta nel pieno rispetto di quello che era il piano
sociosanitario e in quelle che erano, poi, le preconizzazioni della
legge 180. Ci si era però chiesti come mai si voleva ridimensionare
questi centri diurni - adesso lei mi dice che in realtà, poi, sono
stati riorganizzati - proprio perché la nostra autonomia ci
permette di intervenire...senza l'obbligo di intervenire sulla
sanità, in quanto nella sanità si opera in regime di
autofinanziamento. Supportando queste persone così fragili e le
loro famiglie, si attua una prevenzione anche sulla riacutizzazione
della patologia, il che permette, poi, di ritorno, di effettuare un
risparmio generale sul sistema sanitario nazionale. Quella della
prevenzione - lei me lo insegna - è la via per non solo curare le
patologie, ma anche per ridimensionare quella che è la spesa del
sistema sanitario nazionale. E questo tipo di ottica spero che
verrà sempre più applicato nella nostra sanità.
Comunque, prendiamo atto delle risposte dell'Assessore. Non
rinunceremo in futuro di verificare che queste sensibilità vengano
sempre rispettate e ci riserviamo di segnalare tutte le disfunzioni
e, soprattutto, le attese dei nostri cittadini. Tutto questo,
naturalmente, in un'ottica costruttiva. I risparmi sulla sanità e
sul welfare non devono colpire i nostri cittadini, non devono
colpire i cittadini valdostani, soprattutto nel 2013, in questa
situazione così difficile e così grave per le famiglie. Grazie.
Président
- Point 10 à l'ordre du jour.
