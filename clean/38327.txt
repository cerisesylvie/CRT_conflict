Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 1885 del 9 marzo 2016 - Resoconto
OGGETTO N. 1885/XIV - Interpellanza: "Valutazioni in ordine
all'utilizzo degli impianti di innevamento programmato".
Viérin M. (Président) -
Point n° 31 à l'ordre du jour. La
parole au Conseiller Bertin.
Bertin (ALPE) -
Grazie Presidente.
Con quest'interpellanza si vuole analizzare un aspetto
importante, sempre più importante riguardante gli impianti di
risalita e ci riferiamo agli impianti di innevamento programmato.
Per le stazioni sciistiche ormai - lo abbiamo visto in questi anni
- è fondamentale dotarsi di questi impianti di innevamento
programmato. Spesso le piste si sono potute aprire soltanto in
ragione della neve artificiale, ma ripeto spesso che siamo in pieno
cambiamento climatico, e questa è una delle conseguenze del cambio
climatico che si vedono ormai quotidianamente e in futuro sarà
sempre maggiore l'incidenza del cambiamento climatico in
particolare su questi aspetti.
In questi anni in Valle d'Aosta si è investito molto nelle
infrastrutture riguardanti gli impianti di risalita. Il pubblico ha
investito molto, essenzialmente il pubblico, in particolare
l'Amministrazione regionale. Negli ultimi dieci anni sono stati
trasferiti alle società di gestione degli impianti di risalita più
di 300 milioni di euro, una somma notevole, somma che evidentemente
negli anni è andata calando, ma che rimane comunque molto
significativa. I bilanci di queste società, come sappiamo, sono
quasi tutti in deficit e le perdite sono costanti, i deficit sono
ormai strutturali. Pochissime riescono a far quadrare i conti anche
in ragione dei costi, tra i costi che incidono certamente non sono
secondari quelli relativi alla neve artificiale. Molti sono gli
impianti di innevamento artificiale programmato esistenti e
certamente hanno un'incidenza anche sulla gestione delle
società.
Volevamo pertanto sapere - e fare un po' il punto sulla
situazione - quanti sono questi impianti di innevamento programmato
esistenti e quanti chilometri di pista sono coperti da questi
impianti. Volevamo anche poi sapere qual è il costo per la
produzione di un metro cubo di neve artificiale, i costi negli
ultimi anni dell'innevamento artificiale nella nostra regione e
quanta acqua viene utilizzata per produrre un metro cubo di neve
artificiale, perché uno dei problemi è proprio questo, un utilizzo
molto significativo di acqua e di energia idroelettrica che sono
quelle che incidono di più sui costi della produzione di neve
artificiale. Vorremmo anche capire se c'è poi un limite
nell'utilizzo, un limite economico dovuto ai costi e benefici per
l'innevamento artificiale, qual è questo limite. Si può utilizzare
soltanto neve artificiale per aprire gli impianti, c'è un limite
nel suo utilizzo da un punto di vista economico? Queste sono le
domande. Grazie.
Président -
Merci Conseiller. La parole à l'Assesseur
Marguerettaz.
Marguerettaz (UV) -
Grazie.
Proviamo a dare una risposta puntuale all'interpellanza: "quale
sia il numero degli impianti di innevamento artificiale programmato
esistenti, i relativi costi di realizzazione e i chilometri coperti
dai suddetti impianti", gli impianti di innevamento presenti in
Valle d'Aosta, secondo la classificazione degli uffici regionali,
sono 29. Va specificato che le dimensioni e l'estensione variano
notevolmente. Per dare un
range
, dai 750 metri dell'impianto
di Valgrisenche ai 53 chilometri di uno dei due impianti a La
Thuile. I costi di realizzazione anche lì sono difficilmente
individuabili per quanto sopra indicato. Si può fare una stima di
larga massima dai 420 ai 540 euro a metro lineare per un impianto
di innevamento completo in ogni sua parte. La stima varia
soprattutto in base alle dimensioni dei tubi, al numero degli
innevatori e alle difficoltà realizzative legate alla morfologia
dei suoli. Credo sia intuitivo che fare uno scavo su un pascolo o
nella roccia porta delle differenze importanti. I costi variano
anche in funzione delle opere civili generali necessarie quali le
stazioni di pompaggio e i bacini di stoccaggio. Abbiamo parlato
questa mattina del bacino del Col de Joux, che peraltro era vuoto.
I chilometri di tubi di innevamento in Valle, dato della stagione
2014-2015, sono 285 chilometri, per un totale di 230 chilometri di
piste coperte da innevamento artificiale, che rappresenta circa il
50 percento delle piste classificate regionali.
Anche la seconda domanda è particolarmente importante ma
complicata, si chiede: "quali siano, nel dettaglio, i costi per la
produzione di un metro cubo di neve artificiale, il numero di metri
cubi mediamente prodotti in una stagione e, inoltre, l'ammontare
complessivo dei costi sostenuti per la produzione di neve
artificiale nelle ultime tre stagioni". I costi per la produzione
della neve artificiale variano secondo molteplici parametri legati
alle caratteristiche realizzative dell'impianto, alta o bassa
pressione, presa in alveo, quota altimetrica relativa
dell'adduzione, presenza di bacini naturali o artificiali, varia in
base alla temperatura di produzione e all'età dell'impianto stesso.
In via proprio del tutto generale tutti questi dati, essendo delle
stime, vanno presi come indicativi e possono avere anche delle
variazioni importanti, si può ipotizzare tra 1 euro e 3 euro a
metro cubo. Queste sono valutazioni ovviamente che mi fanno gli
uffici, nelle ultime cinque stagioni l'utilizzo medio di acqua per
stagione invernale si è assestato a circa 1,6 milioni di metri cubi
e pertanto si può stimare che i costi di produzione medi delle
ultime stagioni siano stati circa di 3,2 milioni.
Terza domanda: "la quantità d'acqua consumata per metro cubo di
neve prodotta e, se presente, la tipologia di additivi aggiunti
all'acqua, se esistenti". La neve artificiale si deposita al suolo
con valori di densità superiori a quelli della neve naturale
metamorfosata, attorno cioè a 400-500 chilogrammi/metro cubo.
Questa differenza dipende dal metodo di produzione, che solitamente
è inferiore quando la neve è prodotta con generatori a ventola a
bassa pressione. Preciso che - grazie della domanda perchè è una
leggenda metropolitana che molte volte circola - non sono
utilizzati additivi per la produzione di neve artificiale.
Quarta domanda: "quali siano i limiti dell'utilizzo, in termini
di costi e benefici, dell'innevamento artificiale e gli
intendimenti per il futuro in merito". Tra le fondamentali priorità
degli sciatori nella scelta delle località sciistiche invernali vi
è la certezza della presenza della neve e ciò soprattutto negli
ultimi anni caratterizzati dai cambiamenti climatici molto evidenti
sull'arco alpino. L'assenza di temperature ottimali nel mese di
novembre negli ultimi anni ha permesso ai soli comprensori dotati
di impianti di innevamento artificiale moderni di aprire la
stagione ai primi di dicembre e di affrontare le vacanze natalizie
con un'offerta adeguata alla richiesta, la stagione 2015-2016 è
emblematica. Risulta quindi evidente che gli impianti di
innevamento si sono trasformati da semplici impianti integrativi
alla neve naturale ad impianti strategici per l'apertura dei
comprensori, per intenderci: senza l'innevamento artificiale la
gente non prenota. Questo tipo di discorso quindi è indispensabile
per poter dare un minimo di credibilità all'offerta turistica. Le
società quindi funiviarie ritengono prioritario rendere più
performante il proprio impianto di innevamento in quanto le
finestre di temperatura utili per la produzione di neve artificiale
si riducono sempre più e pertanto diventa essenziale aumentare la
produzione oraria al fine di poter restare competitivi sul mercato
europeo dello sci. La Regione ha individuato tra le priorità di
investimento sui comprensori sciistici, attraverso le leggi di
contribuzione di settore, l'adeguamento e l'ammodernamento degli
impianti esistenti. L'innevamento artificiale quindi è una garanzia
per tutto il nostro comparto turistico.
Presidente -
La parola al collega Bertin.
Bertin (ALPE) -
Grazie Presidente.
È evidente che ormai è indispensabile avere degli impianti con
una produzione di neve artificiale, lo dicevamo in premessa: i
cambiamenti climatici impongono anche quest'aspetto. Un altro
provvedimento che impongono i cambiamenti climatici è quello di
valutare fino a che punto si possono utilizzare questi impianti,
anche perché al di sotto di una certa quota bisogna rendersi conto
che in prospettiva le piste non potranno più esserci. Facevamo
riferimento stamattina agli impianti del Col de Joux, che è una
tipica stazione sciistica a bassa quota che avrà molte difficoltà
nell'avvenire, è ovvio che sarà così. Per quanto riguarda la neve
artificiale, peraltro, non è il Comune che non ha permesso agli
impianti di attivare quest'aspetto, ma è un cambio di regolamento,
nel senso che se prima si poteva accedere direttamente, oggi ci
vuole una subconcessione. L'Amministrazione regionale ha cambiato
le procedure e questo ha determinato un ritardo, ma niente a che
fare con la volontà del Comune nei confronti di quest'impianto.
Per il resto, bisogna comunque tenere presente i cambiamenti
climatici. I costi di questa produzione, come abbiamo visto, sono
elevati e in prospettiva lo saranno sempre di più, perché sempre di
più incideranno sulle stagioni invernali. Ci va evidentemente anche
in questo senso, a mio avviso, una visione a lungo termine che
determini dove farli e con quali investimenti, anche perché non si
potrà continuare a fare impianti ovunque senza considerare questi
mutamenti climatici in atto.
Per quel che riguarda poi gli additivi, il problema è anche, al
di là dell'aspetto della produzione della neve, anche il
mantenimento della neve artificiale, nella quale a volte si ha un
po' l'impressione che vengano utilizzati molti additivi chimici per
mantenere le piste in funzione. Certo, è un settore importante, nel
quale in prospettiva anche qui bisognerà valutare dei cambiamenti,
perché se finora si sono investiti 300 milioni negli ultimi dieci
anni in questo settore, non si potrà andare avanti in questo modo e
bisognerà selezionare e avere un'idea generale di dove si vuole
andare. Grazie.
