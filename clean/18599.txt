Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1706 del 6 dicembre 2000 - Resoconto
OGGETTO N. 1706/XI Asfaltatura del tratto di strada poderale
Moulin-Cérian in Comune di Antey-Saint-André.
(Interpellanza)
Interpellanza Appreso che nell’elenco delle
opere di infrastrutture danneggiate dall’alluvione è
stato inserito anche l’intervento di asfaltatura del
tratto di strada poderale che collega la frazione Moulin alla
frazione Cérian nel Comune di Antey-Saint-André, anche se tale
strada non era stata direttamente danneggiata
dall’evento alluvionale;
Preso atto, sulla base della delibera della Giunta comunale, che
tale intervento è stato motivato dall'opportunità di "rendere tale
strada più agevole e consentire ai mezzi di emergenza (ambulanza,
pompieri) di raggiungere le frazioni altrimenti irraggiungibili",
in attesa che fosse ripristinato il ponte sul Marmore che collega
la frazione Moulin alla strada regionale;
Constatato che, ad asfaltatura effettuata, non è stato ancora
revocato il divieto di transito in tale strada poderale, attivato a
più riprese con ordinanze del Sindaco (la n. 25 del 17/10/00; la n.
36 del 4/11/00; la n. 38 del 10/11/00), per cui è tuttora vietato
il transito pedonale e veicolare;
Atteso che, anche a causa delle recenti nevicate, nessun mezzo
pubblico, (scuolabus, automezzo dei pompieri), è ancora transitato
su tale strada poderale che, invece, la popolazione di Moulin è
obbligata a percorrere a suo rischio e pericolo, anche per la
minaccia di una frana;
Appreso che nel frattempo è stato riattivato, mediante la
costruzione di un guado, il transito sul torrente Marmore, per cui
la frazione Moulin non è più isolata;
i sottoscritti Consiglieri regionali
Interpellano
la Giunta per sapere:
1) se l’intervento comunale sulla strada poderale
è stato autorizzato dal consorzio;
2) se, per quanto riguarda il finanziamento, a suo avviso,
l’opera risulta congruente con le finalità per cui è
stata decisa e quindi finanziabile con fondi legati
all’evento alluvionale;
3) se, e come, intenda intervenire perché sia garantita la
sicurezza della popolazione che transita sulla strada poderale
asfaltata e perché sia fatto buon uso delle risorse pubbliche
destinate all’alluvione.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Ritorno, Assessore, su questo tema che
abbiamo già affrontato il 15 novembre perché credo che occorra fare
chiarezza su alcune situazioni che si verificano sul territorio per
capire come avviene tutta la fase di ricostruzione post alluvione e
perché credo che sia compito di ogni amministrazione lavorare per
il corretto uso di tutte le risorse pubbliche.
Ricordo che il Comune di Antey-Saint-André in data 26 ottobre,
quindi appena dopo l’alluvione, facendo riferimento
proprio agli eventi calamitosi del 15 ottobre, preso atto di tutta
una serie di disagi degli abitanti di alcuni villaggi che non
potevano più utilizzare la strada che consentiva loro di
raggiungere la strada regionale, decide di asfaltare un piccolo
tratto di strada poderale che allaccia il comune a
un’altra strada regionale, rompendo in questo modo
l’isolamento del villaggio.
Sottolineo il fatto che compito dell’asfaltatura
è rompere l’isolamento di questo villaggio.
L’asfaltatura viene fatta. Quando ho presentato
l’interpellanza non avevo ancora notizia
relativamente al fatto che la strada è stata riaperta: è stato
tolto il divieto di transito sulla strada che era stata chiusa
precedentemente; adesso quei villaggi non sono più isolati.
Ma non sono più isolati non perché quella strada poderale,
asfaltata, ha consentito un trasporto più agevole della
popolazione, ma perché è stato riattivato il transito sul torrente
Marmore, attraverso un guado che ha consentito a questa frazione di
non essere più isolata.
Di fronte a questa situazione che si è creata abbiamo già
sollevato alcune domande e altre le riproponiamo oggi
all’Assessore.
La prima: se l’intervento comunale sulla strada
poderale, che è una strada consortile, era stato autorizzato dal
consorzio che è proprietario di questa strada; la seconda: se per
quanto riguarda il finanziamento, l’opera risulta
congruente con le finalità per cui è stata decisa e quindi
finanziabile con fondi legati all’evento
alluvionale.
L’Assessore mi aveva già risposto
nell'interpellanza precedente che gli uffici intervengono a
posteriori; allora io chiedo se gli uffici a posteriori hanno già
analizzato questa opera e se in base alle informazioni che hanno la
ritengono congruente con le finalità per cui è stata decisa.
Tra l’altro quando ho fatto
l’interpellanza non era ancora stato attivato il
guado per cui la gente doveva ancora passare sulla strada poderale
a monte della quale c’era una frana che rischia
forse tuttora di cadere. Quindi, rispetto a queste domande, chiedo
un parere dell’Assessore.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
L’intervento su cui per la
seconda volta interviene la Consigliera Squarzino si inquadra fra
gli interventi definiti di somma urgenza rispetto ai quali ho già
avuto modo di spiegare rispondendo alla precedente iniziativa che
la valutazione dei presupposti tecnici e giuridici compete solo ed
esclusivamente al funzionario dell’Amministrazione
che dispone l’intervento.
L’intervento stesso viene poi approvato sempre
dall’Amministrazione che interviene e dunque in
questo caso dal Comune di Antey.
Nel caso specifico quindi, considerato che
l’intervento rientra a pieno titolo fra le opere
necessarie a garantire un immediato ed agevole collegamento a
frazioni altrimenti isolate, la Regione assumerà a proprio carico
le spese relative sulla base delle perizie redatte dal Comune
stesso.
Per quanto riguarda altre questioni, il Comune di Antey ha
segnalato che, seppure in maniera informale, il Consorzio di
miglioramento fondiario ha espresso parere favorevole
all’intervento. Inoltre, l’ordinanza
n. 41 di revoca al divieto di transito è stata effettuata in data
20 novembre.
Tale ordinanza non è stata emanata prima in quanto il Sindaco si
era dimenticato di revocare il divieto. La strada è stata comunque
resa agibile non appena asfaltata e quindi utilizzata dalla
popolazione. A seguito delle recenti nevicate la strada è stata
subito pulita e resa agibile per il transito.
Fra due settimane è operativo il guado sul torrente Marmore,
quindi la popolazione per comodità preferisce quella via di
transito.
Per quanto riguarda la questione sicurezza della strada, la
competenza ricade esclusivamente in capo all’ente
proprietario.
Président
La parole à la Conseillère Squarzino
Secondina.
Squarzino (PVA-cU)
Per dire che non sono per niente
soddisfatta, Assessore, della sua risposta e le spiego perché.
È vero, ed avevo già anticipato anch'io nella mia presentazione
che nella procedura prevista per questi eventi calamitosi, la
responsabilità compete al comune per quanto riguarda
l’autorizzazione dei lavori urgenti da fare, però
esiste una verifica a posteriori: in base a questa i tecnici
regionali rimborseranno l’opera, aveva detto
l’Assessore nella passata risposta in Consiglio, se
la riterranno congruente (come vede ho usato le stesse espressioni
anche nella mia interpellanza) con gli obiettivi indicati
dall’amministrazione comunale quando ha deciso
l'opera e se essa è adeguatamente giustificata.
Allora io chiedo ai tecnici regionali, ma è chiaro che il mio
interlocutore dal punto di vista politico è
l’Assessore e non i tecnici, quali sono le modalità
con cui si verifica a posteriori la congruenza.
In questo caso, ripeto, c’è una strada che è
stata interrotta il 17 ottobre per i motivi che sappiamo; il comune
decide che bisogna fare un lavoro di asfaltatura per togliere
dall’isolamento una frazione; soltanto il 20
novembre, quindi più di un mese dopo, la strada è stata riaperta ed
è stata emanata l’ordinanza di apertura.
Da notare che l’ordinanza non motiva la
riapertura con il fatto che la strada è stata asfaltata ed è ora
percorribile e sicura, ma la motiva in questo modo:
"?
considerato che in data odierna?"
è il 20 novembre
"? è
stato collaudato il guado provvisorio che collega la strada
regionale alla frazione di Cérian?"
, cioè la motivazione per
cui è stato tolto il divieto di transito non è legata
all’asfaltatura della strada, come veniva detto
nella delibera della Giunta, ma è giustificata con il ripristino
del collegamento della strada regionale alle frazioni grazie al
collaudo sul guado provvisorio.
E queste, guarda caso, erano proprio le cose che alcuni abitanti
nella loro petizione avevano chiesto
all’amministrazione comunale: essi avevano fatto
notare che non aveva senso, dal momento che si faceva un guado
provvisorio, che sarebbe stato pronto in poco più di un mese,
asfaltare nel frattempo la strada poderale; sarebbe stata una spesa
inutile, che non serviva. Tale previsione, fatta dalla popolazione
e sollevata anche dalla minoranza in Consiglio, si è puntualmente
realizzata.
Io chiedo pertanto se in base anche a questi dati oggettivi,
perché si tratta di dati oggettivi che emergono dalle petizioni di
abitanti, dai documenti ufficiali del sindaco il quale, prima, dice
che bisogna assolutamente asfaltare per togliere
l’isolamento del villaggio e, poi, dice che
l’isolamento è tolto perché è stato riaperto il
passaggio sul torrente, si può parlare ancora di "intervento
congruente con le finalità".
Questi dati oggettivi ci dicono che questo intervento non è
congruente: sarebbe molto grave se gli uffici invece lo
dichiarassero congruente, perché dovrebbero motivarlo anche dicendo
esattamente quante persone sono passate su quella strada
asfaltata.
Assessore, ha avuto anche lei fra le mani il documento della
minoranza consiliare, del 20 novembre, guarda caso lo stesso giorno
che il sindaco ha revocato il divieto di transito, che dice che
questa strada non è mai stata aperta al traffico, che era stata
ripetutamente chiusa con altre due ordinanze successive.
Mi stupisce, Assessore, che un sindaco che ha fatto ben tre
ordinanze per chiudere una strada, poi si dimentichi di riaprirla e
soprattutto si dimentichi della motivazione reale per cui
l’aveva chiusa. Ancora: sempre il documento del
Capogruppo della minoranza consiliare ad Antey dice che questa
strada è stata resa impraticabile dalle recenti nevicate e dal gelo
e resa inutilizzabile per gli stessi mezzi pubblici.
Per quanto riguarda il movimento franoso che esiste in località
Moulin e che è stato fino ad oggi sottovalutato,
l’Assessore mi ha risposto dicendo che della
sicurezza della strada sono responsabili i proprietari dei terreni.
Allora sarebbe interessante capire se in questo caso è il consorzio
o il comune ad essere responsabile e se esiste almeno un atto
formale del consorzio rispetto all’autorizzazione
che ha dato.
Su questo argomento, Assessore, ci torneremo ancora.
