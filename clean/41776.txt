Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 787 del 4 luglio 2019 - Resoconto
OGGETTO N. 787/XV - Interpellanza: "Riorganizzazione del
Dipartimento di salute mentale".
Distort
(
Presidente) -
Punto n. 60 dell'ordine del
giorno. Per l'esposizione, la parola alla collega Russo.
Russo (M5S) -
Oggi in quest'interpellanza allarghiamo lo
sguardo e non parliamo solo della carenza del Reparto di
psichiatria di cui ho già parlato in altri Consigli, ma
dell'organizzazione e delle difficoltà dell'intero Dipartimento di
salute mentale, che comprende la Struttura complessa di
Psichiatria, la Struttura semplice di Psicologia e la Struttura
semplice del Sert. Il Sert, lo sappiamo, si occupa di dipendenza da
alcol, droghe, gioco di azzardo e della gestione di centri di
ascolto per le famiglie. Del Sert porterò iniziative nei prossimi
Consigli, oggi volevo fare un affondo invece sulla parte del
servizio della Struttura semplice di Psicologia. Vi ricordo che la
Struttura semplice di Psicologia comprende i servizi psicologici
svolti a livello territoriale, area clinica adulti e area clinica
età evolutiva, ci sono quattro distretti; il Servizio di Psicologia
clinica ospedaliera, quindi direttamente all'interno dei presidi
ospedalieri; il Servizio del Nucleo psicologico per l'emergenza; Il
Pangolo, che è il consultorio per gli adolescenti; la
Psicotraumatologia, poi abbiamo due Servizi importantissimi: il
Servizio regionale adozione e il Servizio regionale affidi.
L'obiettivo del Servizio psicologico è in termini generali quello
di contrastare la malattia e il disagio psichico e contribuire a
costruire la salute e la qualità della vita attraverso la
modificazione dei processi psicopatologici e di potenziamento dei
fattori protettivi, ridurre la vulnerabilità soggettiva e del
sistema relazionale familiare. L'assistenza psicologica è richiesta
per disagi di diversa natura: psicologici, intellettivi, affettivi
e relazionali, anche di personalità, che possono riguardare
qualsiasi individuo in qualsiasi fase della vita. Tutte tre le
strutture si occupano della presa in carico del disagio psichico
già conclamato, ma si devono occupare anche di prevenzione
secondaria e primaria, che sono funzioni importanti tanto quanto la
presa in carico reale del paziente che ha già il sintomo. La
tematica del disagio psichico nella nostra regione è considerata di
particolare rilievo dato l'alto numero di suicidi di cui abbiamo
parlato benissimo ieri, l'alto grado di conflittualità dei nuclei
familiari che si tramuta in disagio per i minori, per i genitori e
per l'intera famiglia e data la crescente complessità economica e
sociale in cui ognuno di noi si trova a vivere. Vi è ad oggi
un'evidente fatica degli operatori che lavorano presso il
Dipartimento di salute mentale, abbiamo già parlato della Struttura
di Psichiatria che ha sette psichiatri in meno, abbiamo una
Struttura semplice di Psicologia che ha cinque psicologi in meno
nel suo organico dal 2012 mai sostituiti e abbiamo l'istituzione
appena approvata del Nucleo di valutazione per le famiglie
interessate da provvedimenti giudiziari che toglie risorse
professionali ai distretti socio-sanitari.
Vi riporto i dati avuti da un accesso agli atti rispetto ai
nuovi casi presi in carico dal Servizio di Psicologia e i tempi di
attesa. I nuovi minori presi in carico sono stati 339 nel 2016, 580
nel 2017, quindi ci sono stati 241 casi nuovi più quelli già in
carico, e 652 nel 2018 (abbiamo avuto un incremento ancora di 72
casi). Gli adulti presi in carico sono stati 258 nel 2016, 442 nel
2017, quindi più 184 adulti presi in carico dal Servizio di
psicologia territoriale e 554 nel 2018, quindi più 112 rispetto
all'anno precedente, vi è inoltre l'assenza di uno psicologo nel
distretto socio-sanitario n. 1.
Un riferimento ai tempi di attesa. Il tempo di attesa attuale
per avere un primo colloquio nell'area minori del Servizio di
Psicologia è 94 giorni, cioè tre mesi, e nell'area adulti 176
giorni, cioè sei mesi. Il distretto 4 non prende più prenotazioni
dei primi colloqui dal 26 aprile e lo farà fino al 30 dicembre
2019. Questo vuol dire che se un minore o un adulto residente in
quella zona, quindi nella Bassa Valle, ha un disagio, non sarà
ascoltato, ma dovrà aspettare fino al 1° gennaio 2020 non per
essere preso in carico ma almeno per potersi prenotare.
Fatte queste premesse, interpelliamo l'Assessore per sapere:
quali sono le tre principali cause per cui il Dipartimento di
salute mentale è in questo stato di carenza e di non risposta a un
bisogno di ascolto e di presa in carico così importanti espressi
dai cittadini della nostra Regione, a parte la carenza di medici di
cui abbiamo già parlato e che è un problema ma non è l'unico.
Chiedo se i dirigenti dell'USL nel 2017 e 2018 hanno mai
evidenziato formalmente all'Assessorato le problematiche sopra
definite e quali azioni sono state messe in campo per arginarle.
Chiedo alla fine se si intende bandire un concorso per coprire i
posti vacanti nelle varie strutture per riorganizzare il
Dipartimento di salute mentale.
Presidente -
Per la risposta, la parola all'Assessore
Baccega.
Baccega (UV) -
Grazie, collega Russo, che ricorda
sistematicamente le problematiche della psichiatria. Lei mi dice
che non ha finito, certo, lo capisco. A volte fa le domande e si
risponde, quindi diventa anche complicato. Lei mi dice: "a parte i
medici"; il problema sono i medici, quindi sulla base di questo la
carenza di psichiatri, l'ha detto lei, di medici specialisti che
sono passati da 12 a 5 inevitabilmente si crea un problema. Non è
che nel tempo le strutture non sono state avvisate di questo, anzi,
e si è fatto un gran lavoro. Tutti gli Assessori che mi hanno
preceduto si sono attivati molto seriamente per arrivare a
recuperare dei medici psichiatri. Ho visto e ho letto che hanno
comunicato in tutta Italia per cercare di reperirne. Lei pensi che
adesso abbiamo in parte risolto il problema del SERD, il medico del
SERD arriva dalla Sicilia, menomale che rimane perché è una persona
capace e competente, che sta dando dei grandi risultati.
Per quanto riguarda invece la Struttura semplice dipartimentale
di Psicologia, direi che tra le cause che si possono individuare
per le difficoltà che va a incontrare è proprio l'aumento di
richieste da parte dell'utenza che lei ha evidenziato nella sua
esposizione e il coinvolgimento degli operatori dell'area minori e
dell'area adulti in più ambiti di interventi: quello clinico,
psicosociale, giudiziario soprattutto, che in questo momento è
quello che porta via più tempo, preventivo e formativo con
conseguente parcellizzazione di tutti gli interventi. Lei mi chiede
ancora: "hanno mai evidenziato formalmente nel 2017 e nel 2018 le
problematiche sopra definite e quali azioni sono state messe in
campo per arginarle". Le ho già detto: sono state messe in campo
tante richieste di collaborazione in tutti gli ambiti e in tutti i
settori, non abbiamo ancora portato quello che stanno facendo in
altre regioni ma non è assolutamente legittimo quello che stanno
facendo per richiamare i medici in pensione. Non è legittimo,
checché si dica, perché alcuni mi dicono: "faccia
quell'intervento", non si può fare, non è legittimo! Così ci
mettiamo l'anima in pace su questa cosa, l'ho detto pubblicamente:
i medici in pensione non si possono richiamare. Quelli che erano
vicini alla pensione potevano eventualmente allungare il loro
percorso, ma in questa fase richiamarli non è legittimo. Più di una
volta quindi sia l'Azienda, sia direttamente il Direttore del
Dipartimento di salute mentale hanno segnalato agli Assessori e ai
funzionari regionali le problematiche concordando azioni congiunte
al fine di arginare criticità, in particolare sono stati attivati
tutti i canali istituzionali possibili con l'Amministrazione
regionale e con la Regione Piemonte per l'attivazione di consulenze
in ambito psichiatrico attraverso l'istituto della convenzione.
Abbiamo attivato una borsa di studio regionale per specializzazione
in Psichiatria negli anni scorsi con la previsione di un suo futuro
collocamento in Azienda nei prossimi due anni, un'ulteriore borsa
di studio è stata istituita quest'anno. È stato incrementato il
tetto di spesa riferito alla libera professione ambulatoriale per
incentivare la dirigenza medica del Dipartimento, maggiori risorse
a disposizione per dare più disponibilità di ore e quindi per
lavorare di più e dare più risposte ai pazienti. Per la psicologia
è stata riconfermata l'attività del Nucleo psicologico
dell'emergenza, nonché richiesto dall'Amministrazione regionale, di
rivedere i protocolli con le varie istituzioni per poter dedicare
maggiormente l'attività degli psicologi all'erogazione dei livelli
assistenziali (LEA).
Ulteriori azioni che si sono sviluppate nel tempo anche dai miei
predecessori: nel 2017 un concorso pubblico per due posti: due
dottoresse psichiatre hanno vinto il concorso, una ha rinunciato al
posto e la seconda si è trasferita successivamente presso la sua
regione di appartenenza appena si sono liberati i posti, nel luglio
2018 un avviso di mobilità interregionale è andato deserto,
nell'agosto 2018 con un avviso a tempo determinato per due posti è
stato assunto uno psichiatra, a dicembre 2018 avviso a tempo
determinato per due posti al SERD sono stati assunti due medici e
quindi l'organico del SERD sembra risultare completo malgrado le
difficoltà di un settore che è molto delicato e nel quale
soprattutto l'area giovani in questo momento sta mettendo
fortemente a dura prova il servizio, a marzo 2019 avviso per tre
posti con contratto da specialista ambulatoriale ACN, concorso
pubblico per due posti espletato nel mese di maggio 2019: non si è
presentato nessun candidato, a giugno 2019 vi sarà un nuovo avviso
per tre posti con contratto da specialista ambulatoriale ACN e
sembra che qualcuno interessato ci possa essere.
Poi mi chiede se si intende bandire un concorso per coprire i
posti vacanti delle varie strutture per riorganizzare il
Dipartimento di salute mentale. Certo, tenuto conto che i due
precedenti concorsi non hanno dato risultati positivi, riteniamo
che nel breve periodo l'espletamento di un ulteriore concorso,
quindi in questa fase, non potrà avere esito positivo, poi ci sono
le vacanze, eccetera. Sono stati banditi altri concorsi. Si è
deciso pertanto di individuare dei medici specialisti disponibili a
trasferirsi in Valle e successivamente di indire un concorso
pubblico, che avverrà a novembre. Si è inoltre pensato di definire,
insieme al Direttore di Dipartimento, un progetto di
riorganizzazione del Dipartimento stesso con la creazione di una
équipe
di psicologi educatori che favoriscono la presa in
carico del paziente. Un progetto che è già pervenuto e stiamo
esaminando; la settimana dopo il Consiglio lo affronteremo con
l'Azienda e con la struttura per dare il via al nuovo concorso. È
ancora una situazione di criticità ma con le misure messe in campo
riteniamo che, entro Ferragosto, dovranno azzerarsi le liste
d'attesa... ridursi, dico ridursi, ma in modo significativo le
liste di attesa.
Colgo l'occasione per comunicare che la struttura sta
richiamando coloro che erano stati rinviati per visite
dermatologiche. Non c'entra niente con la Psichiatria ma era un
annuncio che volevo fare perché era una delle quattro forti
criticità elencate in quella famosa conferenza stampa che è stata
oggetto della mia richiesta di dimissioni, normalizzando quindi
almeno quella parte. Purtroppo, guardando anche la stampa
nazionale, si capiscono quotidianamente le problematiche della
sanità: in tutta Italia vi è la carenza di medici, dettata da una
pessima programmazione fatta negli anni, non certo dalla Valle
d'Aosta ma da un sistema che è assolutamente da riprendere e da
recuperare. Mi sembra che la vostra Ministra Grillo stia lavorando
in una direzione che è confacente e che possa in qualche modo dare
delle risposte, ma l'immediato purtroppo è un immediato di
criticità.
Presidente -
Per la replica, la parola alla proponente
Russo.
Russo (M5S) -
La mia intenzione nel continuare a portare
l'attenzione - le dico che lo continuerò a fare perché, secondo me,
c'è ancora veramente tanto da approfondire e da capire - è
sicuramente legata al fatto che per me, ma penso per tutti, sia
evidente quanto il disagio individuale, il disagio delle famiglie,
il disagio in generale di come viviamo sta incidendo in modo
importante sulla qualità della vita. È importantissimo che il
disagio, tutti i disagi ma il disagio mentale e psichico è
particolare, venga preso in carico in tempo reale, prima che
appunto si degeneri in patologie più strutturate, quindi questa è
assolutamente la mia intenzione, non ce n'è nessun'altra.
L'altro obiettivo è che, secondo me, ci stiamo dimenticando
un'altra cosa: il Dipartimento di salute mentale ha una funzione
fondamentale nella prevenzione di tutti questi disagi, quindi, se
non funziona, andiamo in un circolo vizioso da cui non usciamo
più.
