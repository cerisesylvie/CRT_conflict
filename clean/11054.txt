Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2047 del 23 aprile 1991 - Resoconto
OGGETTO N. 2047/IX Progetto di massima di riutilizzo del
Forte di Bard.
(Interpellanza)
Dolchi (Presidente
) Do lettura dell'interpellanza
presentata dal Consigliere Ric-carand:
Interpellanza Ricordato che, in data 8 febbraio 1991, è stato
registrato alla Corte dei Conti il decreto di trasferimento delle
proprietà del Forte di Bard dallo Stato alla Regione Valle
d'Aosta;
evidenziato che, nonostante le numerose sollecitazioni più volte
venute dal Consiglio, il passaggio definitivo di proprietà del
Forte si realizza senza che l'Amministrazione regionale abbia
definito criteri, modalità e tempi di ristrutturazione del
complesso monumentale;
ricordata la mozione approvata dal Consiglio regionale il 29
novembre 1984 che prevedeva un concorso internazionale di idee per
l'utilizzazione del Forte;
ricordata la deliberazione di Giunta n. 11022 del 2 dicembre
1988 con cui si affidava all'Architetto Vittorio Valletti
l'incarico per la redazione di un progetto di massima per il
riutilizzo del Forte;
il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni Culturali
per sapere:
1) quali sono le caratteristiche del progetto di massima
dell'Architetto Valletti e quali sono le valutazioni della Giunta
su tale progetto;
2) quali decisioni sono state assunte e si intendono assumere
per garantire una elaborazione progettuale ad alto livello;
3) in che modo si intende operare per garantire che il progetto
di utilizzazione che verrà attuato non preveda costi di gestione
del complesso troppo onerosi ed esclusivamente a carico della
pubblica amministrazione.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza affronta un
argomento più volte esaminato dal Consiglio regionale: dal 1984 in
poi sono state almeno una decina le occasioni in cui il Consiglio
ha discusso del problema del Forte di Bard. Si è trattato di
definire una pratica di trasferimento della proprietà del Forte
dallo stato alla regione, cosa che si è definitivamente conclusa;
si trattava soprattutto di definire le caratteristiche di un
progetto di utilizzazione di questo grande complesso che con i suoi
cinquecento locali, la sua imponenza, le sue dimensioni e la sua
ubicazione, rappresenta un elemento di estremo interesse, collegato
oltretutto ad un borgo medioevale, ad una strada romana, a tutta
una serie di resti di carattere storico nelle colline adiacenti,
che sono di notevole interesse.
La necessità quindi di avere un progetto globale di intervento,
che comprenda anche i problemi della viabilità, i problemi di
accesso al Forte, che non sono sicuramente di poco conto, e da qui
una indicazione che era venuta dal Consiglio fin dal 1984, di
elaborare una sorta di progetto attraverso un concorso
internazionale di idee.
Quella indicazione approvata dal Consiglio, si è poi di fatto un
po' persa nel tempo, e si è andati avanti con un incarico affidato
all'arch. Valletti, che ha elaborato un progetto che non è mai
stato preso in esame nè da parte del Consiglio, nè da parte delle
commissioni competenti.
Con questa interpellanza chiediamo, intanto, di conoscere, anche
se solo a grandi linee, quali sono le caratteristiche di questo
progetto di massima elaborato un paio di anni fa dall'arch.
Valletti e quali sono le valutazioni della Giunta a proposito del
progetto: se si intende portarlo avanti così com'è, oppure se si
intende rivederlo. Inoltre, quali sono le intenzioni della Giunta
regionale in merito all'elaborazione progettuale complessiva, sia
per quanto riguarda le modalità, sia per quanto riguarda i
tempi.
Si tratta anche di un complesso molto grande, per cui se, una
volta sistemato, si pensa di non utilizzarlo soltanto come museo di
se stesso, ma con all'interno attività artigianali, commerciali,
turistiche, espositive, culturali eccetera, si dovrà valutare
problemi di costi di gestione. Quindi si tratta di vedere anche,
rispetto a questi costi di gestione, come vengono tenuti presenti
nella progettazione, in modo da realizzare una struttura che sia
fruibile, accessibile, ma che sia anche gestibile senza oneri di
gestione proibitivi per la pubblica amministrazione.
Presidente
Ha chiesto di parlare l'Assessore al
Turismo, Urbanistica e Beni Culturali Pascale, ne ha
facoltà.
Pascale (PSI)
Quanto alla prima domanda dirò che
il progetto di massima redatto dall'arch. Valletti prevedeva, come
richiesto dalla delibera di Giunta 11022 del 2 luglio 88,
l'insediamento nel Forte di Bard, delle scuole a fini speciali.
Quindi aveva una destinazione ben precisa fissata dalla Giunta
regionale, si trattava di verificare se era fattibile questa
ipotesi di utilizzo.
Ma a prescindere dalla ipotesi di riutilizzo, la proposta
progettuale mise in evidenza alcuni aspetti nodali, prevedendo la
creazione di parcheggi, la sistemazione di viabilità con la
variante della strada statale, e infine il recupero del borgo.
In sostanza il progetto faceva emergere delle soluzioni che
possono essere adottate in un grande ventaglio di ipotesi di
riutilizzo. Quindi la valutazione su tale progetto è in linea di
massima positiva.
L'elaborazione progettuale successiva sarà certamente ad alto
li-vello, così come richiesto dalla difficoltà dell'intervento e
della im-portanza storica del sito; si tratta però di valutare se
gli obiettivi fissati dalla Regione siano risolvibili a livello
progettuale da un concorso di idee, oppure da un incarico ad un
gruppo composito di professionisti, quali un architetto, un
ingegnere, un economista e un sociologo. Il concorso di idee è più
affascinante, ma richiede tempi lunghi, mentre l'altra ipotesi
prevede tempi più limitati, cercando poi di individuare i
professionisti giusti.
Dirò subito che all'interno della maggioranza si sta valutando
quale delle due ipotesi adottare. In ogni caso siamo d'accordo che
il Forte di Bard non debba essere ristrutturato per diventare un
museo di se stesso; il progetto deve essere globale, quindi
com-prendere anche il recupero e la valorizzazione del borgo. La
ge-stione dell'attività da insediare nel Forte di Bard non deve
essere esclusivamente a carico della Regione, quindi l'ipotesi di
utilizzo deve prevedere il coinvolgimento o di enti istituzionali o
di privati.
In via prioritaria la Giunta è orientata a coinvolgere un ente
istituzionale europeo come la Cee, anzi dirò che ci siamo già
adoperati in tale direzione. Ho già preso un contatto con la
rappresentanza diplomatica italiana a Bruxelles (è un passaggio
obbligato per avere un contatto con la Cee) e proprio giovedì
scorso ho avuto un incontro con questa rappresentanza, alla quale
ho consegnato un dossier sul Forte di Bard, completo di
planimetria, di cenni storici, di foto, persino di un breve filmato
che avevo fatto fare appositivamente con vedute complessive
dall'alto del Forte del borgo.
Nel dossier abbiamo avanzato due proposte alla Cee: 1) quella di
creare un centro post-universitario legato al progetto Erasmus, 2)
quella di farne sede della agenzia europea dell'ambiente, lasciando
tuttavia aperta la disponibilità ad altre ipotesi di utilizzo che
vedessero l'interesse della Cee.
Questo dossier sarà attentamente valutato dai nostri
rappresentanti a Bruxelles e cercheremo di capire attraverso i
contatti che essi stessi avranno con i corrispondenti del
dipartimento della cultura e dell'ambiente, quale può essere
l'interesse della comunità verso questa opera.
Mi è stato promesso che ci sarà una prima valutazione nel giro
di quindici giorni; in quel caso sarò in grado di dare al Consiglio
delle indicazioni più precise.
Si dà atto che alle ore 9,50 assume la Presidenza il
Vicepresidente Stévenin.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ringrazio l'Assessore per la risposta
che è stata puntuale, devo però sottolineare ancora una volta che
purtroppo qui ci troviamo in ritardo, perché i tempi
dell'elaborazione progettuale non sono stati innescati in modo
sufficientemente raccordato nel tempo al trasferimento della
proprietà, per cui ci troviamo ad avere il possesso del Forte, ma
ad essere in alto mare rispetto alla elaborazione progettuale. Cosa
che noi avevamo sottolineato con preoccupazione già in
passato.
Se si vuole procedere con un concorso di idee, credo che il
Consiglio già si fosse espresso in questo senso, perché c'è una
deliberazione del Consiglio regionale del 1984, quindi la strada
credo sarebbe già delineata. Se si vuole invece fare la scelta di
un gruppo di professionisti, è chiaro che dovrà essere investito il
Consiglio rispetto a questa scelta, che sarebbe una scelta diversa
e che comunque andrebbe valutata soprattutto rispetto alla qualità
delle persone che vengono proposte per questa progettazione, che
sicuramente richiede una capacità di invenzione e di proposta
notevole.
Credo anche, che da parte sia della Regione sia delle comunità
locali, della comunità montana eccetera, possano venire delle
indicazioni rispetto al tipo di proposte che ci possono essere,
oltre a queste ipotesi di utilizzazione di carattere
internazionale, che vanno tenute in considerazione.
La nostra raccomandazione è che rispetto alle modalità per
definire la progettazione si arrivi ad una decisione rapida, in
modo da avviare questo iter, tanto da arrivare in un arco di tempo
relativamente breve, ad avere delle proposte su cui il Consiglio
possa pronunciarsi e si possa concretamente procedere.
