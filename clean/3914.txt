Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 187 del 29 aprile 1981 - Resoconto
OGGETTO N. 187/81 - REVISIONE DELL'ORDINAMENTO FINANZIARIO DELLA
REGIONE, SOLLECITAZIONE DELL'APPROVAZIONE DELLO SCHEMA DI DISEGNO
DI LEGGE. (Interpellanza)
Presidente
- Do lettura del testo dell'interpellanza
presentata dal Consigliere Viberti:
INTERPELLANZA
VISTI i recenti provvedimenti di carattere monetario presi
dal Governo Italiano;
CONSIDERATO che, a tali provvedimenti faranno seguito altri,
di carattere restrittivo per la spesa pubblica;
PRESO ATTO che, nonostante la fretta con cui il "riparto" è
stato fatto approvare al Consiglio, ancora non ci sono risultati
apprezzabili;
PREOCCUPATO per la dentatura del Presidente della Giunta che
ha affermato di non voler mollare l'osso, si
INTERPELLA
L'Assessore alle Finanze per sapere quando si deciderà ad
intercedere presso alti esponenti del suo partito a Roma per poter
mettere fine alle inutili trasferte del Presidente che, oltre ad
essere faticose, onerose, ed apparentemente inutili, sono anche
lesive della dignità della nostra Regione.
Presidente
- Il Consigliere Viberti intende illustrare
l'interpellanza? Ne ha facoltà.
Viberti
(DPROL) -
Molto brevemente, perché credo
che sul tema del riparto alla nostra Regione sia stata spesa più di
una parola e si siano dette molte cose senza purtroppo che si
sappia ancora quale sia la realtà. O meglio, noi possiamo intuire
quale è la realtà delle cose, ma per avere delle notizie precise
dobbiamo ancora rivolgerci a coloro che hanno tenuto per mesi
all'oscuro il Consiglio della trattativa, a coloro che hanno
costretto il Consiglio in pochissime ore ad approvare lo schema di
riparto dandogli appena la possibilità di dargli una scorsa a fare
alcune modeste valutazioni, che peraltro già portavano ad avere dei
dubbi circa la perfezione di questo provvedimento legislativo che
dovrebbe essere approvato dalla Camera e poi dal Senato. Appunto
per avere delle notizie, e puntuali, quali può darci soltanto
l'Assessore alle Finanze che con molta attenzione ha seguito tutto
l'iter di questo provvedimento, ci siamo rivolti a lui, anche
perché la continua mancanza del Presidente della Giunta dalle
sedute di Consiglio del mese scorso ci preoccupava; infatti ne
avevamo dato notizia al Presidente, il quale aveva detto che non
era sua intenzione "mollare l'osso". Su un giornale locale, il
"Corriere della Valle", in un simpatico articoletto, a un certo
punto difendendo il Presidente della Giunta, il redattore dice che
non solo il Presidente della Giunta non mollerà l'osso, ma, se è
necessario, tirerà fuori anche le unghie. Io posso ricordare che il
Presidente della Giunta, quando ancora era un semplice Consigliere,
era molto abile ad usare le mani, ma piuttosto nei confronti del
Presidente del Consiglio della Regione Autonoma che non nei
confronti del Governo italiano. Non so se ha mantenuto l'agilità e
la prestanza - la prestanza sicuramente - di quel periodo; io me lo
auguro perché questo potrebbe tornare utile in caso di mancato
adempimento da parte degli Organi preposti all'approvazione di
questo disegno di legge. Scherzi a parte, Assessore, noi siamo
preoccupati, perché se la fretta non è una buona consigliera,
neanche la lentezza con cui si procede può portarci dei buoni
frutti. Si vede già che le delibera di Giunta raccolgono denaro per
le spese di normale amministrazione pescando di qua e di là; si ha
la sensazione che l'Amministrazione abbia delle difficoltà dal
punto di vista finanziario.
Che cosa aspetta la Democrazia Cristiana valdostana a fare le
opportune pressioni affinché questo riparto che è stato approvato
all'unanimità, pur con tutti i dubbi che ci potevano essere, venga
finalmente approvato? Che cosa aspetta la Democrazia Cristiana
valdostana a fare pressione affinché si stralci la situazione della
nostra Regione di quella del resto del Paese? Noi viviamo in
condizioni particolari, abbiamo delle necessità diverse da quelle
del resto del nostro paese e questa è una cosa con cui tutti si
sciacquano sempre la bocca. Abbiamo, soltanto per costruire le
strade - è l'esempio classico che fanno tutti - grosse difficoltà
rispetto a Regioni in cui basta mandare una pala, fare un solco nel
terreno e far passare i macchinari per avere la strada bell'è
fatta; qui da noi per fare 100 metri di strada si spende quello che
da altre parti serve per fare dei chilometri, a volte. Allora
queste cose - queste e tante altre - devono fare in modo che noi
riusciamo ad ottenere questo riparto, perché questo è un diritto
sacrosanto della nostra Regione.
Presidente
- Risponde l'Assessore alle Finanze, Ramera,
ne ha facoltà.
Ramera (DC)
- Confesso che non avrei voluto rispondere al
Consigliere Viberti, e non ci sarebbe stato neppure bisogno del suo
intervento se egli fosse arrivato in quest'aula all'inizio, in
quanto il Presidente della Giunta ha fatto una comunicazione
proprio in merito all'argomento.
E dico perché non avrei voluto rispondere, invece, e chiamo in
causa il Presidente del Consiglio, perché dal momento che si
scrivono delle interpellanze in questo modo, io pregherei il
Presidente del Consiglio, che è così gentile nell'inviarci spesso
delle pubblicazioni, di voler fare anche l'acquisto del Monsignor
della Casa, che magari è andato in disuso in questi ultimi anni,
non solo in quest'aula, in maniera che la dignità del Consiglio
venga se non altro salvaguardata da affermazioni che, confesso, non
mi piacciono.
Quando invece il Consigliere Viberti vuole sapere del riparto,
il Presidente ne ha già detto, se vuole glielo ripetiamo. Il
riparto avrebbe dovuto andare al Consiglio dei Ministri il giorno
30 aprile, in modo che prima fossero prese tutte le misure
anticongiunturali; il Ministro del Tesoro infatti no riteneva
opportuno che mentre portava al Governo le misure anticongiunturali
fosse immessa una legge che invece prevedeva delle spese. Quindi
per motivi di correttezza era stato previsto il 30 aprile. La
Democrazia Cristiana pertanto, ma non solo la Democrazia Cristiana,
credo sia dovere della maggioranza, ha seguito attentamente con il
Presidente questo iter.
Il Presidente ha detto stamattina nelle sue comunicazioni che
venerdì il documento è stato firmato dal Ministro Andreatta per la
trasmissione alla Presidenza del Consiglio dei Ministri; ieri è
arrivato all'Ufficio legislativo proprio per essere inserito
all'ordine del giorno del Consiglio dei Ministri che dovrebbe
esserci domani o nei primi giorni della prossima settimana; voi
sapete che il Presidente della Giunta deve - o almeno è previsto
che debba -presenziare. E non ho dubbi che presenzierà, proprio per
tutelare questa proposta che è stata lungamente discussa con gli
organi competenti e discussa anche in quest'aula sovente. Quindi on
c'è bisogno di dire di intercedere; si intercede per una grazia
verso un Santo o Maria Santissima, ma io non intercedo verso i
Ministri, semmai intervengo, ma non intercedo mai con nessuno.
Presidente
- Ha chiesto di parlare il Presidente della
Giunta, Andrione, ne ha facoltà.
Andrione (UV
) - Brevemente, per fatto personale. Sono
lusingato dall'affetto che il Consigliere Viberti mi dimostra,
protestando quando sono assente. Può darsi persino che sia assente
domani; dispiace anche a me di non vederlo e di non gioire delle
sue lepide battute in questo Consiglio.
Per quanto appesantito dall'età, posso confermargli di godere di
buona salute e di avere ancora ottimi denti, contrariamente a
quanto sembra succedere a Nuova Sinistra.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
-
Prima la parte seria. È
soltanto con l'intercessione che la Democrazia Cristiana può
ottenere qualcosa, purtroppo, e soprattutto quella valdostana che a
suo tempo perse la sua parte migliore, quella che era in grado di
elaborare e di fare delle proposte. Non so se con il tempo questa
brutta perdita per la Democrazia Cristiana sia stata colmata; a me
non pare, proprio perché le facce che si vedono sono sempre le
stesse e purtroppo sempre più vecchie.
Per quello che concerne poi il tono o le parole che vengono
usate, io ricordo che già quando ancora andavo a scuola ebbi una
feroce discussione con una Preside - che grazie a Dio non era la
signora Viglino, perché altrimenti avrei sicuramente avuto la
peggio - proprio circa il tono da usarsi in assemblee di qualsiasi
genere. Io sono convinto che, presa con il dovuto garbo,
quell'affermazione riguardante il Presidente della Giunta può
permettere di discutere senza arrivare alla violenza verbale che
invece a volte si raggiunge.
Quanto all'intercedere, lo ripeto, secondo me questa Democrazia
Cristiana può soltanto intercedere; può ringraziare la montagna di
elettori che continuano, forse per abitudine, proprio, perché se
avessero un minimo di conoscenza di quale è la realtà di questo
Consiglio, molto probabilmente ci sarebbero delle cose ben
diverse.
Per quello che riguarda invece la parte faceta della
discussione, è vero, evidentemente i denti della Nuova Sinistra non
sono così robusti come quelli del Presidente della Giunta e di
certe forze politiche. Vedremo di fare il possibile per
migliorarli, visto che si dice che è in questi posti che si impara
a mangiare. Non per niente sto cercando di curare quei pochi denti
che mi restano per approfittare degli ultimi mesi di presenza in
questo Consiglio.
