Classificazione
AMBIENTE
Flora e fauna
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3555 del 17 aprile 2024 - Resoconto
OGGETTO N. 3555/XVI - Interpellanza: "Interlocuzioni con
l'Amministrazione di Gressoney-Saint-Jean per l'esposizione presso
l'Alpenfauna dell'esemplare di marmotta ritrovata sul ghiacciaio
del Lyskamm".
Bertin (Presidente) -
Il punto n. 39 all'ordine del
giorno verrà posticipata, pertanto passiamo ora all'interpellanza
n. 40 dell'ordine del giorno. Aspettiamo soltanto che gli
interessati si organizzino. Ha chiesto la parola la consigliera
Erika Guichardaz, ne ha facoltà.
Guichardaz E. (PCP) -
Domenica 14 agosto 2022 è stata
recuperata la marmotta mummificata trovata per caso sulla parete
est del Lyskamm a Gressoney-la-Trinité dalla guida alpina Corrado
Gaspard. L'animale forse era affiorato dall'anomalo scioglimento
del ghiacciaio e si trovava ad oltre 4 mila metri. Il recupero,
come ci ricordiamo, è avvenuto tramite l'elicottero, a bordo c'era
la guida alpina, c'era Corrado Gaspard, che aveva fatto pochi
giorni prima quella scoperta e ha indicato con precisione il luogo
e seguito il protocollo indicatogli dagli esperti del Museo
regionale per riuscire a prelevare la marmotta. Ricordiamo anche le
immagini di quel ritrovamento, quando con i guanti recuperò
l'animale mettendolo in un sacco apposito, oltretutto per mantenere
anche l'umidità e la temperatura necessaria poi per gli studi. La
marmotta è poi stata portata nel laboratorio del Museo di scienze
naturali a La Salle dove è stata studiata per scoprire da quanto
tempo si trovava lassù e quali erano le motivazioni. Lo studio ha
quindi svelato che la mummia ritrovata sul ghiacciaio è di un
esemplare vissuto 6600 anni fa nel Neolitico, come rilevato dalla
datazione calibrata a radiocarbonio, la cui attendibilità gli
esperti dicevano pari al 95%, un'eccezionalità di questo dato che
colloca quindi la mummia del Lyskamm tra il 4691 e il 4501 a.C.. A
seguito del recupero il Museo ha avviato poi una collaborazione con
lo studio delle mummie di Bolzano, con il quale poi sono state
definite le prime attività di ricerca e le modalità di
conservazione più opportune, un campione di costole, come
ricordiamo, è stato inviato a un laboratorio specializzato negli
Stati Uniti per la datazione al radiocarbonio.
Con l'approvazione dell'articolo 61 della legge regionale del 2
agosto 2023 n. 12, relativa al secondo assestamento di bilancio,
sono quindi stati stanziati i soldi per l'acquisto di una teca
climatizzata per l'esposizione di questa marmotta mummificata.
Successivamente la delibera di Giunta ha indicato una spesa di 61
mila euro, che, a seguito proprio della convenzione con l'Istituto
di ricerca di Bolzano, ha sviluppato due prototipi tecnologici che
hanno costituito la tecnologia essenziale per la realizzazione
della vetrina per il Museo Efisio Noussan, garantendo quindi un
eccezionale grado di tenuta dei gas, nonché la possibilità di
mantenere i parametri di conservazione stabili per un lungo periodo
di tempo.
Nel frattempo proseguono gli studi da parte di archeologi,
glaciologi, agronomi e altre professionalità proprio
sull'esemplare, perché sappiamo essere di notevole valore
scientifico. Questo anche per acquisire informazioni sulla sua
alimentazione, la caratteristica genetica, la collocazione nel
periodo storico e tante altre valutazioni che potranno esserci
proprio con lo studio di quest'esemplare.
Come abbiamo detto, durante l'assestamento noi avevamo già
presentato un ordine del giorno e un po' l'interpellanza va in
questo senso, per immaginare comunque, vista la riapertura
dell'Alpenfauna, museo di Gressoney, di riportare la marmotta da
dove è arrivata, quindi mettere la teca, anziché nel Museo Noussan,
nell'Alpenfauna di Gressoney, anche per dare rilancio a un Museo
che, purtroppo, è stato chiuso per diverso tempo e questo anche un
po' nello spirito che auspicano le Guide alpine della Valle del
Lys, che in qualche modo riconoscono il fatto dell'importante
ritrovamento e dell'importanza che questo venga mantenuto nel loro
territorio.
Sappiamo poi che all'interno delle valutazioni fatte dalla
Giunta - e non so se poi ce ne parlerà l'Assessore - in quella
delibera di acquisto della teca, si parlava anche di percorsi
pensati per valorizzare anche il sito dove è stato ritrovato
l'animale e mettere in relazione anche la scoperta della marmotta
con l'area megalitica di Saint-Martin e il sito archeologico di
Vollein.
Come dicevo, quello che chiedo in quest'interpellanza è se vi
sono state delle interlocuzioni con l'Amministrazione di
Gressoney-Saint-Jean per esporre l'esemplare di marmotta ritrovata
sul ghiacciaio del Lyskamm presso l'Alpenfauna e quali sono le
intenzioni della Regione rispetto a questo esemplare.
Presidente -
Risponde l'assessore Sapinet.
Sapinet (UV) -
Grazie collega. Le dirò subito che la
scelta di dove poi collocare l'esemplare di marmotta è una scelta
tecnica e non è sicuramente una scelta politica di andare in un
posto piuttosto che in un altro, ma poi rispondendo ai due quesiti,
spero avrà tutte le informazioni necessarie.
Rispetto al quesito n. 1, l'esemplare della marmotta
mummificata, come ha detto, è stato rinvenuto nell'agosto del 2022
sul Lyskamm orientale, recuperato con il supporto scientifico del
personale regionale del Museo di Scienze naturali Efisio Noussan,
che ha coordinato le fasi di prelievo e di prima conservazione.
L'Amministrazione regionale, per il tramite della struttura
Biodiversità, sostenibilità e aree naturali protette del Museo di
Scienze naturali, ha attuato poi tutte le successive procedure per
il mantenimento dell'esemplare in condizioni adeguate e per l'avvio
delle prime analisi scientifiche, che hanno permesso, grazie alla
datazione al radiocarbonio, di collocare l'animale tra il 4691 e il
4501 a.C., quindi con un'età stimata di circa 6.600 anni.
Questo dato e gli ulteriori approfondimenti scientifici, che
sono tuttora in corso, grazie a un gruppo multidisciplinare che è
stato istituito appositamente, confermano l'eccezionalità della
scoperta scientifica, che prescinde dal luogo stesso del
ritrovamento in quanto rappresenta un elemento di grande valore
storico e culturale per l'intera Regione. Il valore del reperto,
così come l'esigenza di continuare gli studi scientifici, richiede
una collocazione in grado di assicurare personale preparato
scientificamente, strumentazione che ne assicuri la corretta
conservazione e supporti espositivi che ne permettano la visibilità
in un contesto adeguato e soprattutto centrale per la Regione.
Tutte queste caratteristiche sono riconducibili a una struttura
museale quale il Museo regionale di Scienze naturali Efisio
Noussan. L'Alpenfauna Museum è un centro espositivo dedicato ai
trofei di caccia, peraltro non solo valdostani, e non presenta le
caratteristiche sopra indicate, poiché il legame però con il sito
di ritrovamento è un elemento sicuramente significativo nella
storia di questo esemplare. È intenzione dell'Amministrazione
regionale creare occasioni e punti informativi sull'esemplare e
sulle informazioni scientifiche che via via si acquisiranno al fine
di assicurare quest'importante legame e in tale contesto
sicuramente anche l'Alpenfauna Museum potrà essere e sarà coinvolto
assolutamente.
Il confronto con l'Amministrazione comunale di
Gressoney-Saint-Jean continua sia per quanto di competenza delle
varie strutture e soprattutto anche a livello politico considerati
i vari
dossier
che ci troviamo ad affrontare, in
particolare, oltre a quella che è la questione legata al museo e
alla sua riapertura, anche tutte le altre attività che le strutture
dell'Assessorato stanno mettendo in atto relativi a interventi sul
torrente Lys, sulla viabilità, eccetera. È indubbio che
l'accorpamento del Dipartimento ambiente con i Lavori pubblici ha
creato e ha rafforzato ulteriormente il dialogo con gli Enti
locali.
Va ricordata anche l'importante questione legata alla gestione
del personale che è stata risolta in questi mesi. Proprio in
seguito al pensionamento, c'era il rischio di non avere poi un
operatore, ma con la collaborazione anche dell'assessore Guichardaz
si è riusciti a risolvere quest'importante passaggio, così da avere
personale altamente preparato che sarà disponibile alla riapertura
del Museo.
Per rimanere sull'argomento, proprio a titolo esemplificativo,
va ricordato che anche Otzi è stato ritrovato sul ghiacciaio della
Val Senales ma è conservato da oltre 30 anni al museo di Bolzano
proprio per motivazioni simili.
Per quanto riguarda invece il secondo quesito: "quali sono le
intenzioni della Regione sul piano della ricerca scientifica",
l'Amministrazione regionale ha istituito un gruppo di studio
multidisciplinare, composto come dicevamo da professionisti
regionali, da ricercatori universitari nei settori dello studio
delle mummie, della biologia, archeologia, geologia,
archeozoologia, pedologia e glaciologia, solo per citare alcuni dei
più significativi, che stanno approfondendo tutti gli aspetti
scientifici.
Dal punto di vista conservativo, l'esemplare è attualmente
custodito nella sede operativa del Museo di scienze naturali
all'interno di uno specifico contenitore appositamente allestito
proprio secondo le indicazioni degli esperti dell'Istituto dello
studio delle mummie dell'Eurac di Bolzano. È in fase di
realizzazione una speciale teca, come ricordava anche lei, ad
atmosfera modificata, su brevetto dell'Eurac, per la conservazione
a lungo termine del reperto da collocare nella sede del Museo nel
Castello di Saint-Pierre recentemente riaperto. Si prevede
l'installazione della teca per il prossimo mese di giugno ed è ora
in via di definizione una campagna di comunicazione che interesserà
l'intero territorio regionale con iniziative varie che
coinvolgeranno anche il Comune dove è avvenuto il ritrovamento.
L'intenzione dell'Amministrazione è quella di collegare le
iniziative e l'offerta dei due Musei anche utilizzando il legame
venutosi a creare con il ritrovamento della marmotta per
valorizzare il reperto e aumentare l'attrattività reciproca delle
due strutture.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Non posso dirmi soddisfatta, nel
senso che la speranza era di poter vedere comunque la marmotta a
Gressoney-Saint-Jean, accolgo però con favore il fatto che si pensi
a una collaborazione, e comunque non so se è intenzione
dell'Amministrazione dedicare all'interno di quel Museo una
riproduzione di quella marmotta, magari anche due note che
rimandino alla visita al Museo di Saint-Pierre, in modo che la
sinergia ci sia veramente e soprattutto, visto che il Museo di
Saint-Pierre è molto multimediale e l'Alpenfauna non so se è
cambiato ma non lo era, magari adesso lo sarà... in una delle due
strutture potrebbe comunque esserci una parte multimediale che
possa rimandare anche alla visita all'altra. Come dico, mi dispiace
che non si sia potuto andare in questo senso, soprattutto perché,
sotto un certo punto di vista, la collocazione, proprio per come è
fatto l'Alpenfauna, che, come lei diceva, possiede dei ritrovamenti
di caccia, ha comunque molti animali esposti ed è molto meno
multimediale di Saint-Pierre, poteva esserci sicuramente una
collocazione migliore in quel posto e una collocazione invece più
multimediale a Saint-Pierre. Comunque vedremo a giugno
l'esposizione e capiremo. Anche perché, guardando il Museo, che è
comunque già molto pieno... quindi capiremo anche dove sarà
collocata la marmotta, giusto per comprendere se anche gli spazi a
lei dedicati, visto il grande impatto che può avere anche per una
fruizione pubblica, per noi poteva essere anche un buon modo per
rilanciare il Museo di Gressoney, anche perché i numeri di
Saint-Pierre abbiamo visto essere dei numeri comunque importanti,
quindi forse adesso aveva più senso portarla nella Valle del Lys.
Comunque aspetteremo giugno per vedere quale collocazione verrà
scelta per lei.
