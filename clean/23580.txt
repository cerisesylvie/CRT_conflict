Classificazione
CONSIGLIO REGIONALE
Costituzione e funzionamento degli organi consiliari
ELEZIONI



Oggetto del Consiglio n. 2658 del 18 aprile 2007 - Resoconto
OGGETTO N. 2658/XII - Proposta di legge: "Disciplina delle
cause di ineleggibilità e di incompatibilità con la carica di
Consigliere regionale, ai sensi dell'articolo 15, comma secondo,
dello Statuto speciale".
Presidente
- Riprendiamo i nostri lavori. Siamo in fase
di esame di articolato della proposta di legge n. 166.
All'articolo 2 sono stati presentati gli emendamenti n. 1, n. 2,
n. 3, n. 4 di Sandri, l'emendamento n. 1 del collega Frassy,
l'emendamento n. 1 del gruppo "Arcobaleno", l'emendamento n. 5 di
Sandri, l'emendamento n. 2 di Frassy, l'emendamento n. 6 di Sandri,
l'emendamento n. 3 di Frassy, l'emendamento n. 7 di Sandri che
corrisponde all'emendamento n. 2 del gruppo "Arcobaleno", gli
emendamenti n. 8 e n. 9 di Sandri, gli emendamenti n. 3, n. 4 e n.
5 del gruppo "Arcobaleno", l'emendamento n. 10 di Sandri,
l'emendamento n. 4 di Frassy, l'emendamento n. 11 e n. 12 di
Sandri, l'emendamento n. 5 di Frassy. Questo sarà l'ordine di esame
degli emendamenti.
La parola al Consigliere Sandri.
Sandri (GV-DS-PSE)
- Per annunciare il ritiro
dell'emendamento n. 1, in quanto è stato fatto un errore formale e
non è stata trascritta una frase, nel senso che intendevo abrogare
l'ultima frase della lettera e non tutta la lettera, là dove era
previsto i capi degli uffici in diretta collaborazione con i
Ministri, i Viceministri e Sottosegretari di Stato, ma visto che
l'emendamento non è stato presentato correttamente, se non è
possibile la correzione formale, lo ritiro.
Presidente
- Possiamo interpretarlo come ritirato?
Sandri (GV-DS-PSE)
- Se non è possibile fare la
correzione formale, che è limitata all'abrogazione solo alle parole
che vanno dai capi degli uffici fino a Sottosegretari di Stato,
viene ritirato.
Presidente
- Grazie, collega Sandri, perché mi avrebbe
messo in difficoltà.
Pertanto l'emendamento n. 1 del collega Sandri viene ritirato;
ne do lettura per il verbale:
Emendamento
La lettera c) del comma 1 dell'articolo 2 è abrogata.
La parola al Consigliere Sandri.
Sandri (GV-DS-PSE)
- Gli altri emendamenti sono
abbastanza semplici. Si evidenzia che il Presidente e il
commissario di uffici, enti, agenzie e aziende statali aventi
competenza nel territorio, piuttosto che il Presidente del
Co.re.com., piuttosto che il Presidente della "Chambre" e il legale
rappresentante degli enti pubblici non economici, delle agenzie e
delle aziende dipendenti dalla Regione, così come il Rettore
dell'Università, sono delle funzioni che credo possano essere
depennate dall'ineleggibilità più forte a quella più debole. Fra
l'altro, per quanto riguarda il Co.re.com., essendo una funzione
per cui non è prevista la rielezione, diventa automatico nel
momento in cui uno si dimette anche il giorno prima delle elezioni,
che non può più rivestire quel tipo di funzione. In generale era
per concentrare l'attenzione su quelle che erano le più evidenti
ineleggibilità, cioè quello su cui c'è bisogno di un intervento più
forte ed evitare che questo diventi uno "sparare" sul gruppo senza
discernere quelle che sono le più importanti da quelle che sono le
meno importanti.
Presidente
- Pongo in votazione l'emendamento n. 2 del
Consigliere Sandri, che recita:
Emendamento
La lettera h) del comma 1 dell'articolo 2 è spostata dopo la
lettera j) del comma 2 dell'articolo 2.
Consiglieri presenti: 30
Votanti: 27
Favorevoli: 2
Contrari: 25
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione l'emendamento n. 3 del
Consigliere Sandri, che recita:
Emendamento
La lettera i) del comma 1 dell'articolo 2 è spostata dopo la
lettera f) del comma 2 dell'articolo 2.
Consiglieri presenti: 30
Votanti: 27
Favorevoli: 2
Contrari: 25
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione l'emendamento n. 4 del
Consigliere Sandri, che recita:
Emendamento
La lettera j) del comma 1 dell'articolo 2 è spostata dopo la
lettera g) del comma 2 dell'articolo 2.
Consiglieri presenti: 30
Votanti: 27
Favorevoli: 2
Contrari: 25
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 1.
Frassy (CdL)
- ... direi del collega Frassy e altri, che
sono i sottoscrittori della proposta di legge...
È solo un'integrazione formale della lettera "k", nel senso che
da un'attenta lettura fatta anche con gli uffici è emerso che la
figura del Segretario generale, che è una figura nuova o che è
stata nuovamente reintrodotta nell'Amministrazione regionale, è
figura diversa rispetto ai dirigenti regionali di 1° livello che
sono i coordinatori, quindi per completezza della norma è stata
inserita la previsione estendendo quella dei coordinatori a quella
del Segretario generale.
Presidente
- Pongo in votazione l'emendamento n. 1 del
collega Frassy, che recita:
Emendamento
All'inizio della lettera k) del comma 1 dell'articolo 2 sono
inserite le parole: "il Segretario generale della
Regione,".
Consiglieri presenti: 30
Votanti e favorevoli: 28
Astenuti: 2 (Fontana Carmela, Sandri)
Il Consiglio approva.
Presidente
- La parola alla Consigliera Squarzino
Secondina, per l'illustrazione dell'emendamento n. 1 del gruppo
"Arcobaleno".
Squarzino (Arc-VA)
- Volevamo solo esplicitare meglio, in
modo che non ci fossero dubbi, che là dove il Presidente non fosse
il legale rappresentante dell'azienda, società o agenzia, anche
questo fosse soggetto alla stessa disciplina di ineleggibilità del
legale rappresentante.
Presidente
- La parola al Consigliere Frassy.
Frassy (CdL)
- Questo emendamento è stato valutato, ma si
ritiene che i colleghi del gruppo "Arcobaleno" non abbiano
considerato i riflessi di questa riformulazione, nel senso che lo
spirito che ha animato i sottoscrittori del disegno di legge era
quello di distinguere fra coloro che hanno cariche operative nelle
aziende e coloro che sono solo componenti del "CdA" per il quali vi
è l'ineleggibilità cosiddetta di 2° grado o quella più lieve.
Il Presidente normalmente è quasi sempre legale rappresentante,
salvo che sia Presidente onorario, ma se è Presidente onorario e
non ha legale rappresentanza dell'azienda, non ha poteri esecutivi;
allora, l'impianto della legge è quello di distinguere fra i
componenti del "CdA" che hanno poteri esecutivi - ineleggibilità
forte e dunque i 6 mesi - e coloro che, componenti del "CdA", non
hanno poteri direttamente gestionali, dunque ineleggibilità lieve.
Ci sembra perciò che sia imprecisa questa riformulazione, perché il
Presidente... o ha poteri o non ha poteri... se non ha poteri,
nello spirito dell'impianto dovrebbe rientrare nell'ineleggibilità
lieve, altrimenti rimane come legale rappresentante.
Vi inviteremmo perciò a ritirare l'emendamento.
Presidente
- Mi pare di capire che l'emendamento viene
mantenuto.
Pongo in votazione l'emendamento n. 1 del gruppo "Arcobaleno",
che recita:
Emendamento
Alle lettere n), o), p), q) del comma 1 dell'articolo 2,
aggiungere, prima di "il legale rappresentante", l'espressione "il
Presidente o, comunque,".
Consiglieri presenti: 29
Votanti: 27
Favorevoli: 5
Contrari: 22
Astenuti: 2 (Ferraris, Fiou)
Il Consiglio non approva.
Presidente
- Pongo in votazione l'emendamento n. 5 del
Consigliere Sandri, che recita:
Emendamento
La lettera p) del comma 1 dell'articolo 2 è spostata dopo la
lettera j) del comma 2 dell'articolo 2.
Consiglieri presenti: 31
Votanti: 28
Favorevoli: 2
Contrari: 26
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 2.
Frassy (CdL)
- È una riformulazione a completamento del
contenuto della lettera q), in particolare vengono aggiunte le
società cooperative, che sono una dizione differente da un punto di
vista giuridico rispetto alle cooperative, e vengono aggiunti dopo
le fondazioni gli enti e gli istituti. Viene completato il panorama
delle fattispecie giuridiche indicate già nella lettera q).
Presidente
- La parola al Consigliere Sandri.
Sandri (GV-DS-PSE)
- Come già fatto presente in altre
sedi, anche per quanto riguarda altri temi legati agli emendamenti
di questa legge, a mio parere la determinazione di un valore
assoluto, come in questo caso 500mila euro, è un po' una scelta non
così oculata dal punto di vista giuridico, perché esiste un
fenomeno, non so se conosciuto dal Centro-Destra, che è relatore di
questa legge, ma esiste l'inflazione, per cui o si mette che questo
dato viene aggiornato ogni anno, oppure messo così, fra 4-5 anni,
quando ci saranno le prossime elezioni quei 500mila euro non sono
certo i 500mila euro che decidiamo oggi! Pertanto, anche dal punto
di vista tecnico, questo era un emendamento da formulare
diversamente.
Mi permetto di sottolineare l'enfasi e quasi il "piacere
carnale" con cui il collega Frassy pronuncia la parola
"cooperative", è riuscito a non associarci la parola "rosse",
perché è una sua "fissa", come una "fissa" del Berlusconi che è suo
punto di riferimento politico! Credo che si debba prendere atto che
un certo atteggiamento esageratamente invasivo della politica
nell'economia, come in questo caso, è condizionato dalle posizioni
politiche di partenza di chi lo ha proposto!
Presidente
- Pongo in votazione l'emendamento n. 2 del
collega Frassy, che recita:
Emendamento
La lettera q) del comma 1 dell'articolo 2 è sostituita dalla
seguente:
"q) il legale rappresentante, gli amministratori delegati e i
direttori nominati o designati dalla Regione, o dagli enti pubblici
non economici, dalle agenzie o dalle aziende da essa dipendenti,
nonché dalle società da essi controllate o ad essi collegate ai
sensi dell'articolo 2359 del codice civile, in consorzi,
cooperative, società cooperative, associazioni, fondazioni, enti ed
istituti le cui entrate ovvero i cui ricavi o valore della
produzione dell'ultimo bilancio approvato siano superiori a 500.000
euro, ed in istituti di credito;".
Consiglieri presenti: 31
Votanti e favorevoli: 26
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'emendamento n. 6 del
Consigliere Sandri, che recita:
Emendamento
La lettera r) del comma 1 dell'articolo 2 è spostata dopo la
lettera j) del comma 2 dell'articolo 2.
Consiglieri presenti: 32
Votanti: 29
Favorevoli: 2
Contrari: 27
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 3.
Frassy (CdL)
- Anche in questo caso non è una novità
sostanziale, ma è una precisazione terminologica, nel senso che
rispetto a struttura sociosanitaria si è preferito distinguere le
strutture sanitarie da quelle sociosanitarie, perciò viene
precisato che oltre alle sociosanitarie ci sono le strutture
sanitarie e il concetto di "convenzioni" è stato riformulato con
rapporti contrattuali.
Presidente
- Pongo in votazione l'emendamento n. 3 del
collega Frassy, che recita:
Emendamento
La lettera r) del comma 1 dell'articolo 2 è sostituita dalla
seguente:
"r) il legale rappresentante e i direttori di struttura
sanitaria o socio-sanitaria privata che intrattenga rapporti
contrattuali con l'Azienda regionale USL della Valle
d'Aosta;".
Consiglieri presenti: 32
Votanti e favorevoli: 30
Astenuti: 2 (Fontana Carmela, Sandri)
Il Consiglio approva.
Presidente
- Emendamento n. 7 del Consigliere Sandri, che
coincide con l'emendamento n. 2 del gruppo "Arcobaleno".
La parola alla Consigliera Squarzino Secondina.
Squarzino (Arc-VA)
- Stamani avevo fatto già tutto un
ragionamento su quella che era un po' una penalizzazione delle
competenze e delle professionalità universitarie e anche della
scuola. Credo che considerare un rettore di università
incompatibile con un'incompatibilità molto forte sia esagerato.
Teniamo conto che il Presidente dell'Università è Presidente della
Regione, allora... sì, ineleggibile, era l'ineleggibilità forte,
chiediamo che diventi ineleggibilità debole. Non credo che il
rettorato sia un centro di potere così grande...
Presidente
- La parola al Consigliere Sandri.
Sandri (GV-DS-PSE)
- Mi associo alle parole che ha detto
la collega Squarzino, ma volevo aggiungere un'osservazione
cattiva.
Questo emendamento non è per il rettore, sarebbe troppo
semplice, rettore che fra l'altro salutiamo se ci sta ascoltando e
che è una persona degna, seria, che ha già manifestato in maniera
precisa qualche tempo fa la non disponibilità a candidarsi in
politica, nel senso più generale del termine, però rappresenta uno
scalino fondamentale, perché nel momento in cui l'ineleggibilità
forte è al rettore, giustifica l'ineleggibilità semplice
all'incaricato che è uno di quei nomi e cognomi che è magari
qualcuno che ha cattedra a Cosenza e incarico ad Aosta, così si
giustifica il collegamento. Purtroppo questo l'ho scoperto l'altro
ieri, è una delle motivazioni per cui ho fatto un po' di
riflessione nelle ultime ore, non sapevo che Robert Louvin avesse
un incarico anche nell'Università della Valle d'Aosta. Questo da
chi era più informato è stato utilizzato in maniera proditoria per
organizzare il "trappolone", che è completo solo se si parte dal
rettore... e questo è vergognoso!
Presidente
- La parola al Consigliere Frassy.
Frassy (CdL)
- Se mi è consentita una battuta, fra
"professori associati" e "consiglieri dissociati" diventa difficile
dirimersi in questa giungla di norme e di ineleggibilità!
Ricordo ai colleghi Squarzino e Sandri che la nomina del
rettore, a prescindere da chi esso sia, è una nomina politica,
dunque è una nomina legata a doppio filo rispetto a quello scenario
politico che questa legge vorrebbe tenere discosto dalla politica,
sul presupposto che la scelta a questo punto diventa fra la
politica fatta in prima persona e non le nomine frutto della
politica. Va detto e vanno anche ricordate le dimensioni di questa
Regione, nel senso che il docente universitario o il rettore di una
università qualsiasi di una Regione come può essere la Lombardia o
il Piemonte o il Lazio, sicuramente viene annacquato nella realtà
di quelle Regioni; ben diversa è la realtà valdostana per i numeri
e per le modalità di nomina.
Manteniamo di conseguenza l'impostazione data all'articolato,
respingendo queste proposte modificative.
Presidente
- La parola al Consigliere Venturella.
Venturella (Arc-VA)
- Per dire perché siamo per questo
emendamento. Auspichiamo che il rettore sia nominato dal Consiglio
di facoltà e non sia una nomina politica.
Presidente
- Pongo in votazione l'emendamento n. 7 del
Consigliere Sandri e l'emendamento n. 2 del gruppo "Arcobaleno",
che recitano rispettivamente:
Emendamento
La lettera s) del comma 1 dell'articolo 2 è spostata dopo la
lettera j) del comma 2 dell'articolo 2.
Emendamento
La lettera s) del comma 1 dell'articolo 2 è spostata dopo la
lettera j) del comma 2 dello stesso articolo.
Consiglieri presenti: 32
Votanti: 31
Favorevoli: 5
Contrari: 26
Astenuti: 1 (Adriana Viérin)
Il Consiglio non approva.
Presidente
- Pongo in votazione l'emendamento n. 8 del
Consigliere Sandri, che recita:
Emendamento
La lettera t) del comma 1 dell'articolo 2 è spostata dopo la
lettera u) del comma 1 dell'articolo 5.
Consiglieri presenti: 33
Votanti: 30
Favorevoli: 2
Contrari: 28
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione l'emendamento n. 9 del
Consigliere Sandri, che recita:
Emendamento
La lettera a) del comma 2 dell'articolo 2 è soppressa e, di
conseguenza, la lettera i) del comma 1 dell'articolo 5 è sostituita
dalla seguente:
"i) il Sindaco ed il Vicesindaco dei Comuni della
Regione;".
Consiglieri presenti: 33
Votanti: 30
Favorevoli: 2
Contrari: 28
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Emendamento n. 3 del gruppo
"Arcobaleno".
La parola alla Consigliera Squarzino Secondina.
Squarzino (Arc-VA)
- Come dicevo stamani, non credo che
dobbiamo penalizzare i dirigenti delle istituzioni scolastiche
rendendoli ineleggibili. Tutti noi abbiamo ricevuto un comunicato
stampa da parte della "CGIL", che dice: "l'aver compreso fra le
figure incompatibili i professori dell'Università della Valle
d'Aosta, compresi quelli a contratto e i ricercatori, nonché i
dirigenti scolastici che non fanno parte del comparto unico del
pubblico impiego, sembra infatti una scelta dettata più dal bisogno
di escludere i cittadini dalla vita politica, che non dalla
necessità di evitare situazioni di conflitto o sovrapposizioni di
ruolo". In particolare, in una realtà di ridotte dimensioni come la
Valle d'Aosta, questa proposta sembra più tendere alla
conservazione dell'esistente che non alla necessaria apertura a
contributi intellettuali e culturali di cui la nostra Regione ha
sicuramente bisogno.
Credo che questo Consiglio non possa pretendere e dire che i
presidi, i dirigenti scolastici sono considerati ineleggibili,
quindi hanno difficoltà enormi ad esercitare il loro elettorato
passivo. Non credo che si possa democraticamente esprimere in modo
serio questa scelta. Non voglio fare i nomi dei vari presidi, tutti
voi li conoscete, credo che sia offensivo nei loro confronti
immaginare che possano utilizzare il loro ruolo professionale per
farsi dei voti... questo è veramente un giudizio negativo della
professionalità dei dirigenti scolastici!
Presidente
- La parola al Consigliere Sandri.
Sandri (GV-DS-PSE)
- Questo tema sollevato dalla collega
Squarzino, che è associabile a quello sui ricercatori, è uno di
quei casi che, se avessimo avuto tempo di lavorarci meglio, ci
avrebbe rappresentato l'assurdità di questa posizione... perché?
Perché in questo modo diamo un giudizio negativo di molte
istituzioni a livello nazionale ed internazionale, perché un numero
significativo di parlamentari italiani e di altri Paesi, di
europarlamentari, di membri di governo sono in queste condizioni. È
normale che sia così, fra l'altro in Parlamento mi sono tornati in
mente alcuni cognomi di rettori: Luigi Berlinguer, Ministro non
brillantissimo della Pubblica istruzione, era Rettore
dell'Università di Firenze quando è stato eletto in Parlamento.
Ci sono molte testimonianze di come questa cosa non ha alcun
senso, anche qui, in Valle d'Aosta, di presidi che hanno avuto un
qualche rilievo politico ce ne sono ed è sicuro - e qualcuno, qui,
potrebbe testimoniarlo di persona - che non è con l'utilizzo
spregiudicato della posizione di preside che si è fatto le
preferenze! Questo allora è la testimonianza della "coda di paglia"
che sta dietro il gioco delle preferenze che voi - che siete quelli
che hanno firmato e che voteranno per questa legge, se non si
accettano queste modificazioni - siete abituati a fare. Quello è il
vostro tipo di esperienza, sapete bene che se foste in questa
posizione usereste quei metodi e vi comportate di conseguenza.
Credo che più evidente di così non possa essere dal punto di vista
sostanziale; per questo motivo credo che questo sia uno degli
elementi fondamentali che avrebbe dovuto dire e che ci potrebbe
dire oggi che forse è meglio fermarsi qui e riportare tutto in
commissione.
Presidente
- Pongo in votazione l'emendamento n. 3 del
gruppo "Arcobaleno", che recita:
Emendamento
La lettera d) del comma 2 dell'articolo 2 è spostata dopo la
lettera k) del comma 1 dell'articolo 5.
Consiglieri presenti e votanti: 32
Favorevoli: 5
Contrari: 27
Il Consiglio non approva.
Presidente
- Emendamento n. 4 del gruppo
"Arcobaleno".
La parola alla Consigliera Squarzino Secondina.
Squarzino (Arc-VA)
- L'emendamento n. 4 vuole affrontare
alla radice la questione degli universitari, di cui già stamani ho
parlato, ricordando che il DPR che regolamenta lo stato giuridico
degli universitari è chiaro in proposito. Mi chiedo se rimane
intatta questa lettera in questo articolo, se questo non diventi
una delle eventuali cause di incostituzionalità di questa proposta
di legge. Qui ci si preoccupa tanto dell'incostituzionalità delle
proposte referendarie, ma in questo caso si sta ledendo in modo
profondo un diritto di elettorato passivo dei ricercatori e degli
universitari. Credo che qualunque professore universitario potrebbe
impugnare questa legge dicendo che in Valle d'Aosta gli è vietato
esercitare quanto il DPR 382/80 riconosce, nel senso che...
(interruzione del Consigliere Lattanzi, fuori
microfono)
... qui ci sono due cose. La prima: il titolare dei contratti di
insegnamento, i contrattisti, non hanno diritto all'aspettativa
perché sono contratti di 2, 3 o 6 mesi... come fanno ad avere
l'aspettativa?... quindi questi non possono chiedere
un'aspettativa. La seconda: dal punto di vista sostanziale, tutti i
professori collocati in aspettativa, quindi al momento in cui sono
dichiarati incompatibili, possono continuare ad esercitare la loro
professione... certo, non in modo continuativo, ma possono
organizzare, o essere presenti a cicli di conferenze, svolgere
lezioni, attività seminariali, anche nell'ambito dei corsi
ufficiali di insegnamento, possono fare questo in ambito
nazionale... qui, no! Ritengo questa una chiusura cieca al mondo
universitario e al mondo della cultura. Pertanto chiediamo che la
lett. e) del comma 2 dell'articolo 2 sia soppressa, nel senso che
automaticamente sono incompatibili nel momento in cui assumono un
incarico a livello di Giunta, di Presidenza del Consiglio, e via
dicendo.
Presidente
- Pongo in votazione l'emendamento n. 4 del
gruppo "Arcobaleno", che recita:
Emendamento
La lettera e) del comma 2 dell'articolo 2 è
soppressa.
Consiglieri presenti e votanti: 30
Favorevoli: 5
Contrari: 25
Il Consiglio non approva.
Presidente
- Emendamento n. 5 del gruppo "Arcobaleno".
Per una cronologia corretta, dopo discuteremo l'emendamento n. 10
del Consigliere Sandri e, successivamente, l'emendamento 4 del
collega Frassy e altri.
La parola alla Consigliera Squarzino Secondina.
Squarzino (Arc-VA)
- Questo è un emendamento in subordine
rispetto all'altro, nel senso che nel momento in cui non si vuole
eliminare "tout court" l'ineleggibilità, almeno si individua
l'incompatibilità però con due novità rispetto alla proposta di
legge, cioè che si tolgono i titolari di contratti di insegnamento
perché i contrattisti - ripeto - possono essere a tempo determinato
per cui non possono chiedere un'aspettativa. In secondo luogo,
chiedere che le possibilità di esercitare ancora, seppure in modo
saltuario e non continuativo la propria professione all'interno
dell'università, così come viene garantita dall'articolo 13 DPR
382/80, sia, anche qui, garantita in modo che si possa continuare
ad esercitare queste che possono essere alcune attività sporadiche.
Credo che tutti i professionisti continuano, seppure eletti, la
loro professionalità; mi chiedo perché qui non è possibile
continuare a mantenere un rapporto con il mondo della ricerca, di
cui sono espressione e in cui speriamo poi ritornino ad impegnarsi
dopo i 5 anni di esercizio dell'attività amministrativa in
Consiglio regionale.
Presidente
- La parola al Consigliere Sandri.
Sandri (GV-DS-PSE)
- Semplicemente, condividendo tutto
ciò che è stato dichiarato dalla collega Squarzino, per ritirare
l'emendamento n. 10 e identificarlo con l'emendamento da loro
presentato, in modo da facilitare i lavori.
Presidente
- L'emendamento n. 10 del Consigliere Sandri è
ritirato; ne do lettura per il verbale:
Emendamento
La lettera e) del comma 2 dell'articolo 2 è spostata dopo la
lettera e) del comma 1 dell'articolo 5.
Pongo in votazione l'emendamento n. 5 del gruppo "Arcobaleno",
che recita:
Emendamento
La lettera e) del comma 2 dell'articolo 2 è così
riformulata:
"e) i professori e i ricercatori in ruolo presso l'Università
della Valle d'Aosta/Università de la Vallée d'Aoste, ferme restando
le possibilità di cui all'articolo 13, comma sesto, del decreto del
Presidente della Repubblica 11 luglio 1980, n. 382;"
ed è spostata dopo la lettera k) del comma 1 dell'articolo
5.
Consiglieri presenti: 31
Votanti: 30
Favorevoli: 5
Contrari: 25
Astenuti: 1 (Adriana Viérin)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 4.
Frassy (CdL)
- Questo emendamento recepisce una serie di
osservazioni che erano state fatte anche in commissione sul fatto
che la vita universitaria in Valle d'Aosta non si limita
all'Università della Valle d'Aosta, come era formulato l'articolo
del testo, ma comprende anche i corsi del Politecnico e quelli
inerenti la professione infermieristica; di conseguenza, per equità
di trattamento, sono stati inseriti tutti i corsi universitari
realizzati in Valle d'Aosta.
Presidente
- La parola al Consigliere Venturella.
Venturella (Arc-VA)
- Credo che questo emendamento sia
ancor più assurdo degli altri. Allora c'è il Poli, che è una sede
distaccata del Politecnico di Torino, Scienze infermieristiche, per
cui se uno ha una docenza e non è all'interno dell'Università della
Valle d'Aosta, è dichiarato ineleggibile! Questa è un'assurdità
nell'assurdità, collega Frassy!
Presidente
- La parola al Consigliere Frassy, per
dichiarazione di voto.
Frassy (CdL)
- Vorrei rassicurare i colleghi del gruppo
"Arcobaleno", che in questo siamo confortati anche dall'autorevole
parere di un docente universitario, personaggio impegnato nella
prima linea della politica, Roberto Louvin, che era preoccupato del
fatto che questa norma non riguardasse (cito) "i colleghi che
insegnano o svolgono attività di ricerca anche nelle sedi
distaccate del Politecnico di Torino o dell'Università di Torino,
Scienze infermieristiche"; di conseguenza, penso che possiamo
confortarla che c'è l'accoglimento di questa volontà.
Presidente
- Pongo in votazione l'emendamento n. 4 del
collega Frassy, che recita:
Emendamento
La lettera e) del comma 2 dell'articolo 2 è sostituita dalla
seguente:
"e) i professori, i ricercatori in ruolo ed i titolari di
contratti di insegnamento in corsi universitari realizzati in Valle
d'Aosta;".
Consiglieri presenti e votanti: 33
Favorevoli: 28
Contrari: 5
Il Consiglio approva.
Presidente
- Emendamento n. 11 del collega Sandri.
Se non vi sono interventi, pongo in votazione l'emendamento 11
del collega Sandri, che recita:
Emendamento
La lettera g) del comma 2 dell'articolo 2 è spostata dopo la
lettera k) del comma 1 dell'articolo 5.
Consiglieri presenti: 31
Votanti: 28
Favorevoli: 2
Contrari: 26
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Emendamento n. 12 del collega Sandri.
Se non vi sono interventi, pongo in votazione l'emendamento 12
del collega Sandri, che recita:
Emendamento
La lettera h) del comma 2 dell'articolo 2 è spostata dopo la
lettera k) del comma 1 dell'articolo 5.
Consiglieri presenti: 31
Votanti: 28
Favorevoli: 2
Contrari: 26
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 5.
Frassy (CdL)
- Nella riformulazione del testo di
commissione non erano state aggiornate le lettere di riferimento e
qui vengono aggiornate.
Presidente
- Pongo in votazione l'emendamento n. 5 del
collega Frassy, che recita:
Emendamento
Alla lettera i) del comma 2 dell'articolo 2 le parole
"lettera n)" sono sostituite dalle parole "lettera o)".
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Cause di ineleggibilità alla carica di consigliere
regionale)
1. Non sono eleggibili alla carica di consigliere
regionale:
a) i membri del Governo della Repubblica, i viceministri, i
sottosegretari di Stato ed i commissari straordinari del
Governo;
b) il presidente della Commissione di coordinamento della
Valle d'Aosta;
c) i capi di dipartimento e i segretari generali dei
Ministeri, il capo della polizia-direttore generale della pubblica
sicurezza e i suoi vicedirettori, nonché gli ispettori generali di
pubblica sicurezza che prestano servizio presso il Ministero
dell'Interno, i capi degli uffici di diretta collaborazione dei
ministri, dei viceministri e dei sottosegretari di Stato;
d) i membri della Commissione dell'Unione europea;
e) i magistrati aventi giurisdizione nella Regione, ivi
compresi quelli onorari; sono esclusi i magistrati in servizio
presso uffici giudiziari aventi competenza sull'intero territorio
nazionale e i componenti delle Commissioni tributarie;
f) gli ufficiali generali e gli ufficiali superiori delle
forze armate la circoscrizione del cui comando territoriale
comprenda anche solo parte del territorio della Regione o sia in
esso compresa;
g) il questore e i funzionari di pubblica sicurezza che
esercitano le loro funzioni nella Regione;
h) il presidente e il commissario di uffici, enti, agenzie e
aziende statali aventi competenza nel territorio della
Regione;
i) il presidente del Comitato regionale per le Comunicazioni
(Co.Re.Com.), di cui alla legge regionale 4 settembre 2001, n. 26
(Istituzione, organizzazione e funzionamento del Comitato regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85);
j) il presidente della Camera valdostana delle imprese e
delle professioni - Chambre valdôtaine des entreprises et des
activités liberales, di seguito denominata Chambre, di cui alla
legge regionale 20 maggio 2002, n. 7 (Riordino dei servizi camerali
della Valle d'Aosta);
k) il segretario generale della Regione, i dirigenti
regionali con incarico di primo livello e i segretari particolari
di cui all'articolo 35 della legge regionale 23 ottobre 1995, n. 45
(Riforma dell'organizzazione dell'Amministrazione regionale della
Valle d'Aosta e revisione della disciplina del personale);
l) i membri della Commissione regionale per i procedimenti
referendari e di iniziativa popolare di cui all'articolo 40 della
legge regionale 25 giugno 2003, n. 19 (Disciplina dell'iniziativa
legislativa popolare, del referendum propositivo, abrogativo e
consultivo, ai sensi dell'articolo 15, secondo comma, dello Statuto
speciale);
m) i componenti dell'Autorità di vigilanza istituita dalla
legge regionale 19 maggio 2005, n. 10 (Disposizioni in materia di
controllo sulla gestione finanziaria ed istituzione della relativa
Autorità di vigilanza);
n) il legale rappresentante, gli amministratori delegati e i
direttori degli enti pubblici non economici, delle agenzie e delle
aziende dipendenti dalla Regione;
o) il legale rappresentante, gli amministratori delegati e i
direttori delle società partecipate dalla Regione, dagli enti
pubblici non economici, dalle agenzie o dalle aziende da essa
dipendenti, e il legale rappresentante, gli amministratori delegati
e i direttori delle società da essi controllate o ad essi collegate
ai sensi dell'articolo 2359 del codice civile;
p) il legale rappresentante, gli amministratori delegati e i
direttori delle società partecipate dallo Stato operanti sul
territorio regionale;
q) il legale rappresentante, gli amministratori delegati e i
direttori nominati o designati dalla Regione, o dagli enti pubblici
non economici, dalle agenzie o dalle aziende da essa dipendenti,
nonché dalle società da essi controllate o ad essi collegate ai
sensi dell'articolo 2359 del codice civile, in consorzi,
cooperative, società cooperative, associazioni, fondazioni, enti ed
istituti le cui entrate ovvero i cui ricavi o valore della
produzione dell'ultimo bilancio approvato siano superiori a 500.000
euro, ed in istituti di credito;
r) il legale rappresentante e i direttori di struttura
sanitaria o socio-sanitaria privata che intrattenga rapporti
contrattuali con l'Azienda regionale USL della Valle
d'Aosta;
s) il rettore dell'Università della Valle d'Aosta/Université
de la Vallée d'Aoste;
t) gli editori e i direttori di testate giornalistiche,
escluse quelle politiche e sindacali, e radiotelevisive le quali
abbiano percepito contributi regionali o abbiano convenzioni in
essere con la Regione nei 12 mesi che precedono la scadenza
naturale della legislatura.
2. Non sono altresì eleggibili:
a) il sindaco ed il vice-sindaco dei Comuni della Regione con
popolazione superiore a 3.000 abitanti, calcolati al 31 dicembre
dell'anno antecedente quello che precede la data delle
elezioni;
b) gli ecclesiastici e i ministri di culto che hanno
giurisdizione e cura di anime nella Regione e coloro che ne fanno
ordinariamente le veci;
c) i dipendenti del comparto unico regionale appartenenti
alla qualifica dirigenziale, fatto salvo quanto previsto al comma
1, lettera k);
d) i dirigenti delle istituzioni scolastiche di ogni ordine e
grado ed educative dipendenti dalla Regione, nonché i dirigenti
dell'Università della Valle d'Aosta/Université de la Vallée
d'Aoste;
e) i professori, i ricercatori in ruolo ed i titolari di
contratti di insegnamento in corsi universitari realizzati in Valle
d'Aosta;
f) i dipendenti che ricoprono incarichi, anche vicari, di
direzione di uffici, enti, agenzie e aziende statali aventi
competenza nel territorio della Regione;
g) i componenti del Co.Re.Com.;
h) i componenti della Giunta e del Consiglio della
Chambre;
i) i dirigenti degli enti pubblici non economici, delle
agenzie e delle aziende dipendenti dalla Regione, fatto salvo
quanto previsto all'articolo 5, comma 1, lettera p);
j) i dirigenti delle società partecipate dalla Regione, dagli
enti pubblici non economici, dalle agenzie o dalle aziende da essa
dipendenti, e i dirigenti delle società da essi controllate o ad
essi collegate ai sensi dell'articolo 2359 del codice
civile.
3. Non è inoltre eleggibile chi ricopre o abbia ricoperto la
funzione di difensore civico nella Regione.
Consiglieri presenti: 32
Votanti e favorevoli: 27
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- All'articolo 3 vi è l'emendamento n. 1 del
Consigliere Praduroux.
La parola al Consigliere Praduroux.
Praduroux (UV)
- Ho consegnato prima uno scritto, dicendo
che ritiro l'emendamento.
Presidente
- L'emendamento proposto dal Consigliere
Praduroux è ritirato; ne do lettura per il verbale:
Emendamento
Al comma 1 dell'articolo 3, le parole "sei mesi" sono
sostituite dalle seguenti: "quattro mesi".
Pongo in votazione l'articolo 3:
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Vi chiedo un attimo di pazienza, devo
chiedere di resettare il computer... mi date un attimo per lo
spegnimento e la riaccensione dell'impianto?
Il Consiglio è sospeso 5 minuti.
Si dà atto che la seduta è sospesa dalle ore 16,04 alle ore
16,07.
Presidente
- Riprendiamo i lavori. All'articolo 4 vi è
l'emendamento n. 20 del collega Sandri.
La parola al Consigliere Sandri.
Sandri (GV-DS-PSE)
- Questo articolo, contrariamente a
quanto pensa o fa finta di pensare il Capogruppo dell'"UV",
Vicquéry, è un articolo desueto, vecchio, arcaico, perché si
riferisce a una situazione in cui l'USL della Valle d'Aosta non
solo non era un'azienda, com'è oggi, azienda regionale USL, ma era
un'articolazione degli enti locali, Vicquéry se lo ricorderà perché
ne era stato Presidente ed era incompatibile... l'USL della Valle
d'Aosta era l'espressione delle competenze comunali in materia,
quindi c'era l'assemblea dei rappresentanti dei Comuni che
eleggevano un direttivo che eleggeva un Presidente e il comitato di
gestione.
All'epoca, nel 1995, aveva un senso avere un certo tipo di
atteggiamento, lo è molto meno oggi in cui questa azienda da un
punto di vista oggettivo non è come in Italia spesso ricettacolo di
politici arrivati primi esclusi nelle varie competizioni
elettorali, ma ha visto consolidarsi nel bene o nel male,
sull'efficacia ed efficienza di questo "team" ognuno avrà la
propria opinione, però non si può dire che sono 3 personalità che
vengono dalla politica o che abbiano testimoniato volontà di fare
politica. Sono dei tecnici che arrivano da carriere direttive
mediamente dell'Amministrazione regionale o della stessa sanità,
per cui credo che nella forma, nella teoria e nella sostanza sia un
elemento esagerato che rientra in quella revisione critica che
vorrei che fosse fatta della legge, in modo che fossero
identificati con certezza quei pochi, mirati, importanti punti su
cui c'è il rischio di inquinamento del processo elettorale di
scelta da parte dei cittadini, evitando di fare di tutta l'erba un
fascio, con il rischio di inficiare il valore della legge.
Presidente
- Pongo in votazione l'emendamento n. 20 del
collega Sandri, che recita:
Emendamento
L'articolo 4 è abrogato.
Consiglieri presenti: 32
Votanti: 29
Favorevoli: 1
Contrari: 28
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- Pongo in votazione l'articolo 4:
Consiglieri presenti: 32
Votanti e favorevoli: 27
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- All'articolo 5 vi sono gli emendamenti n.
13, n. 14 e n. 15 del collega Sandri, gli emendamenti n. 6, n. 7,
n. 8 e n. 9 del Consigliere Frassy e altri, l'emendamento n. 16 del
Consigliere Sandri, l'emendamento n. 10 del Consigliere Frassy, e
gli emendamenti n. 11 e n. 12 del Consigliere Frassy.
La parola al Consigliere Sandri sull'emendamento n. 13.
Sandri (GV-DS-PSE)
- È quasi un problema di tecnica
legislativa; ho notato come sulle incompatibilità la proposta di
legge della Provincia di Bolzano, firmata dalla maggioranza e dalla
Giunta di quella provincia cominciava l'elenco con il Capo dello
Stato. Non so se la cosa tecnicamente è possibile, ma se l'hanno
messa mi sarebbe piaciuto capire se aveva senso o meno metterla,
quindi ho proposto l'emendamento. È più un lavoro di commissione
che d'aula.
Presidente
- Pongo in votazione l'emendamento 13 del
collega Sandri, che recita:
Emendamento
Al comma 1 dell'articolo 5 è aggiunta la seguente
lettera:
"a) bis Capo dello Stato".
Consiglieri presenti: 33
Votanti: 31
Favorevoli: 2
Contrari: 29
Astenuti: 2 (Bortot, Squarzino Secondina)
Il Consiglio non approva.
Presidente
- La parola al Consigliere Sandri
sull'emendamento n. 14.
Sandri (GV-DS-PSE)
- Con la stessa motivazione di prima,
ho notato che - sempre in questo progetto di legge - era previsto
il componente del Consiglio di Stato, che invece nella nostra bozza
non c'era, per cui ho inteso riproporre questa fattispecie se
poteva rientrare in qualcosa di utile per i lavori del
Consiglio.
Presidente
- Pongo in votazione l'emendamento n. 14 del
collega Sandri, che recita:
Emendamento
Al comma 1 dell'articolo 5 è aggiunta la seguente
lettera:
"d) bis componente del Consiglio di Stato;".
Consiglieri presenti: 32
Votanti: 29
Favorevoli: 2
Contrari: 27
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Sandri
sull'emendamento n. 15.
Sandri (GV-DS-PSE)
- Sul problema delle scuole paritarie,
francamente già si possono avere dubbi sulla questione scolastica
più generale, ma io, ancora di più, ce l'ho sulle scuole paritarie,
perché non mi sembra che in Valle d'Aosta il Collegio S. Giuseppe
possa spaventare la "CdL" piuttosto che il Liceo linguistico di
Courmayeur spaventare l'amico Cesal.
Ritengo opportuno evitare che ci sia questo tipo di
incompatibilità, perché mi sembra che siano delle posizioni del
tutto marginali che rischiano di offuscare e annebbiare l'obiettivo
centrale di questa legge, dare delle risposte certe sui grandi temi
dell'ineleggibilità e dell'incompatibilità.
Presidente
- Pongo in votazione l'emendamento 15 del
collega Sandri, che recita:
Emendamento
La lettera m) del comma 1 dell'articolo 5 è abrogata.
Consiglieri presenti: 32
Votanti: 29
Favorevoli: 2
Contrari: 27
Astenuti: 3 (Bortot, Squarzino Secondina, Venturella)
Il Consiglio non approva.
Presidente
- La parola al Consigliere Frassy, per
l'illustrazione dell'emendamento n. 6.
Frassy (CdL)
- Anche qui, è una questione lessicale, non
sostanziale, nel senso che gli organi di revisione contabile
comunque denominati vengono ridefiniti in controllo e di revisione
contabile.
Presidente
- Pongo in votazione l'emendamento n. 6 del
collega Frassy, che recita:
Emendamento
La lettera n) del comma 1 dell'articolo 5 è sostituita dalla
seguente:
"n) componente degli organi di amministrazione, di controllo
e di revisione contabile degli enti pubblici non economici, delle
agenzie e delle aziende dipendenti dalla Regione;".
Consiglieri presenti, votanti e favorevoli: 33
Il Consiglio approva all'unanimità.
Presidente
- La parola al Consigliere Frassy, per
l'illustrazione dell'emendamento n. 7.
Frassy (CdL)
- In questa lettera vengono inclusi perché
erano rimasti fuori dall'incompatibilità pur essendo stati
considerati nell'ineleggibilità per quanto riguardava le cariche
esecutive degli organi di amministrazione le società controllate,
quelle ai sensi del 2359 Codice civile, per intenderci quelle che
sono indirettamente partecipate dalla Regione tramite "Finaosta" o
altre società controllate.
Presidente
- Pongo in votazione l'emendamento n. 7 del
collega Frassy, che recita:
Emendamento
Dopo la lettera n) del comma 1 dell'articolo 5 è inserita la
seguente:
"nbis) componente degli organi di amministrazione, di
controllo e di revisione contabile delle società partecipate dalla
Regione, dagli enti pubblici non economici, dalle agenzie e dalle
aziende dipendenti dalla Regione, nonché delle società da essi
controllate o ad essi collegate ai sensi dell'articolo 2359 del
codice civile;".
Consiglieri presenti, votanti e favorevoli: 32
Il Consiglio approva all'unanimità.
Presidente
- La parola al Consigliere Frassy, per
l'illustrazione dell'emendamento n. 8.
Frassy (CdL)
- Anche in questo caso è una precisazione
terminologica, nel senso che viene individuata una distinzione fra
area sanitaria e sociosanitaria, dunque costituiscono 2 voci
distinte, e viene precisata come area sanitaria e non come
"sanitari", in quanto rientrano tutte le professioni del
comparto.
Presidente
- Pongo in votazione l'emendamento n. 8 del
collega Frassy, che recita:
Emendamento
La lettera o) del comma 1 dell'articolo 5 è sostituita dalla
seguente:
"o) dirigente dell'area sanitaria dell'Azienda regionale USL
della Valle d'Aosta e dirigente sanitario di struttura sanitaria o
socio-sanitaria privata che intrattenga rapporti contrattuali con
l'Azienda USL stessa;".
Consiglieri presenti, votanti e favorevoli: 32
Il Consiglio approva all'unanimità.
Presidente
- La parola al Consigliere Frassy, per
l'illustrazione dell'emendamento n. 9.
Frassy (CdL)
- In analogia all'emendamento n. 2 vengono
introdotti gli enti e gli istituti.
Presidente
- Pongo in votazione l'emendamento n. 9 del
collega Frassy, che recita:
Emendamento
La lettera s) del comma 1 dell'articolo 5 è sostituita dalla
seguente:
"s) i soggetti nominati o designati dalla Regione, o dagli
enti pubblici non economici, dalle agenzie o dalle aziende da essa
dipendenti, nonché dalle società da essi controllate o ad essi
collegate ai sensi dell'articolo 2359 del codice civile, negli
organi di amministrazione, di controllo e di revisione contabile di
consorzi, cooperative, società cooperative, associazioni,
fondazioni, enti ed istituti le cui entrate ovvero i cui ricavi o
valore della produzione dell'ultimo bilancio approvato siano
superiori a 500.000 euro, ed in istituti di credito;".
Consiglieri presenti, votanti e favorevoli: 32
Il Consiglio approva all'unanimità.
Presidente
- La parola al Consigliere Sandri
sull'emendamento n. 16.
Sandri (GV-DS-PSE)
- Ho visto l'emendamento n. 10 del
collega Frassy che ha leggermente migliorato il testo che "suonava"
così: "abbiano ricevuto invano notificazione delle cartelle di
pagamento da parte dei concessionari la riscossione...", ed ho
l'impressione che, proprio per la complessità della situazione
ormai erariale a cui ci troviamo di fronte, che va dai bolli auto a
tante altre cose del genere, questa norma rischi di essere una
complicazione, senza peraltro identificare un vero rischio di
inquinamento dei rapporti con la Regione. Pertanto, a mio avviso,
sarebbe più corretto precisare che coloro che hanno un debito
liquido ed esigibile verso la Regione e che siano stati legalmente
messi in mora, è palese che debbano rientrare in questa
fattispecie, ma non mi sembra logico per coloro che, come recita
anche l'emendamento della maggioranza che dice: "che abbiano
ricevuto notificazione delle cartelle di pagamento e non abbiano
ottemperato al pagamento del debito"... è troppo generica, e
rischia di provocare delle confusioni su importi che mediamente
sono di scarsissimo rilievo, per cui ritengo opportuna una
puntualizzazione sulla parte del debito e della messa in mora.
Presidente
- La parola al Consigliere Frassy.
Frassy (CdL)
- Chiedo una sospensione per fare una
verifica su questo emendamento con i sottoscrittori della proposta
di legge.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 16,26 alle ore
16,37.
Siamo in condizioni di riprendere? Siamo all'emendamento n. 16
del collega Sandri.
La parola al Consigliere Frassy.
Frassy (CdL)
- Dopo aver fatto un approfondimento sulla
materia affrontata dalla lettera u) che veniva riformulata anche
con l'emendamento 10 dei presentatori della proposta di legge,
riteniamo che sia accoglibile l'emendamento proposto dal collega
Sandri; di conseguenza, ritiriamo l'emendamento n. 10.
Presidente
- L'emendamento n. 10 del collega Frassy viene
ritirato; ne do lettura per il verbale:
Emendamento
La lettera u) del comma 1 dell'articolo 5 è sostituita dalla
seguente:
"u) coloro che, avendo un debito liquido ed esigibile verso
la Regione, sono stati legalmente messi in mora ovvero, avendo un
debito liquido ed esigibile per imposte, tasse e tributi nei
riguardi della Regione, abbiano ricevuto notificazione di una
cartella di pagamento da parte del concessionario della riscossione
e non abbiano ottemperato al pagamento del debito;".
Pongo in votazione l'emendamento n. 16 del collega Sandri, che
recita:
Emendamento
La lettera u) del comma 1 dell'articolo 5 è sostituita dal
seguente:
"u) coloro che avendo un debito liquido ed esigibile verso la
Regione, sono stati legalmente messi in mora;".
Consiglieri presenti, votanti e favorevoli: 29
Il Consiglio approva all'unanimità.
Presidente
- La parola al Consigliere Frassy per
l'illustrazione dell'emendamento n. 11.
Frassy (CdL)
- Illustro sia l'emendamento n. 11 che il n.
12, perché si riferiscono alle medesime fattispecie, anche se sono
stati divisi per chiarezza in 2 distinte lettere.
Siamo in quella situazione cosiddetta "di conflitto di
interessi" che, per un gioco bizzarro della trascrizione dalle
bozze al testo depositato, era rimasta nel computer. È una norma
che si ritrova in tutte le leggi che riguardano l'incompatibilità e
fa riferimento a coloro che abbiano servizi, somministrazioni,
appalti o incarichi professionali che, nel momento in cui vengono
eletti, diventano incompatibili rispetto ai servizi, gli incarichi
e gli appalti che hanno nei confronti dell'Amministrazione e devono
optare fra la carica elettiva o se intendono proseguire l'appalto o
il servizio rinunciare alla carica.
Presidente
- Pongo in votazione l'emendamento n. 11 del
collega Frassy, che recita:
Emendamento
Dopo la lettera u) del comma 1 dell'articolo 5 è aggiunta la
seguente:
"ubis) colui che, come titolare, amministratore, dipendente
con poteri di rappresentanza o di coordinamento ha parte,
direttamente o indirettamente, in servizi, somministrazioni o
appalti nell'interesse della Regione;".
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'emendamento n. 12 del
collega Frassy, che recita:
Emendamento
Dopo la lettera ubis) del comma 1 dell'articolo 5 è aggiunta
la seguente:
"uter) i titolari di incarichi conferiti ai sensi delle leggi
regionali 20 giugno 1996, n. 12 (Legge regionale in materia di
lavori pubblici), e 28 aprile 1998, n. 18 (Norme per il
conferimento di incarichi a soggetti esterni all'Amministrazione
regionale, per la costituzione di organi collegiali non permanenti,
per l'organizzazione e la partecipazione a manifestazioni pubbliche
e per azioni promozionali e pubblicitarie), nonché i titolari di
incarichi per assistenza fiscale, legale e patrocinio.".
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 5 nel testo
così emendato:
Articolo 5
(Cause di incompatibilità con la carica di consigliere
regionale)
1. Non sono compatibili con la carica di consigliere
regionale le seguenti cariche, qualifiche, posizioni ed
uffici:
a) membro di una delle Camere;
b) membro di un altro Consiglio regionale;
c) membro del Parlamento europeo;
d) giudice della Corte costituzionale;
e) membro del Consiglio superiore della magistratura;
f) membro del Consiglio nazionale dell'economia e del
lavoro;
g) presidente o assessore di altra Regione o provincia
autonoma;
h) presidente o assessore o consigliere provinciale;
i) sindaco o vice-sindaco dei Comuni della Regione con
popolazione fino a 3.000 abitanti, calcolati al 31 dicembre
dell'anno antecedente quello che precede la data delle
elezioni;
j) assessore e consigliere di un Comune della
Regione;
k) dipendente del comparto unico regionale non appartenente
alla qualifica dirigenziale;
l) docente delle istituzioni scolastiche di ogni ordine e
grado ed educative dipendenti dalla Regione;
m) amministratore, comunque denominato, delle scuole
paritarie presenti nel territorio della Regione;
n) componente degli organi di amministrazione, di controllo e
di revisione contabile degli enti pubblici non economici, delle
agenzie e delle aziende dipendenti dalla Regione;
o) componente degli organi di amministrazione, di controllo e
di revisione contabile delle società partecipate dalla Regione,
dagli enti pubblici non economici, dalle agenzie e dalle aziende
dipendenti dalla Regione, nonché delle società da essi controllate
o ad essi collegate ai sensi dell'articolo 2359 del codice
civile;
p) dirigente dell'area sanitaria dell'Azienda regionale USL
della Valle d'Aosta e dirigente sanitario di struttura sanitaria o
socio-sanitaria privata che intrattenga rapporti contrattuali con
l'Azienda USL stessa;
q) coloro che, per fatti compiuti allorché erano
amministratori o dipendenti della Regione, sono stati, con sentenza
passata in giudicato, dichiarati responsabili verso la Regione e
non hanno ancora estinto il debito;
r) presidente delle Associazioni Pro Loco della Valle
d'Aosta, costituite ai sensi dell'articolo 29 della legge regionale
15 maggio 2001, n. 6 (Riforma dell'organizzazione turistica
regionale. Modificazioni alla legge regionale 7 giugno 1999, n. 12
(Principi e direttive per l'esercizio dell'attività commerciale) e
abrogazione delle leggi regionali 29 gennaio 1987, n. 9, 17
febbraio 1989, n. 14, 2 marzo 1992, n. 4, 24 giugno 1992, n. 33, 12
gennaio 1994, n. 1 e 28 luglio 1994, n. 35);
s) presidente della Consulta regionale per la condizione
femminile della Valle d'Aosta;
t) i soggetti nominati o designati dalla Regione, o dagli
enti pubblici non economici, dalle agenzie o dalle aziende da essa
dipendenti, nonché dalle società da essi controllate o ad essi
collegate ai sensi dell'articolo 2359 del codice civile, negli
organi di amministrazione, di controllo e di revisione contabile di
consorzi, cooperative, società cooperative, associazioni,
fondazioni, enti ed istituti le cui entrate ovvero i cui ricavi o
valore della produzione dell'ultimo bilancio approvato siano
superiori a 500.000 euro, ed in istituti di credito;
u) coloro che hanno lite pendente con la Regione in quanto
parte in un procedimento conseguente o promosso a seguito di un
giudizio definito con sentenza passata in giudicato;
v) coloro che, avendo un debito liquido ed esigibile verso la
Regione, sono stati legalmente messi in mora;
w) colui che, come titolare, amministratore, dipendente con
poteri di rappresentanza o di coordinamento ha parte, direttamente
o indirettamente, in servizi, somministrazioni o appalti
nell'interesse della Regione;
x ) i titolari di incarichi conferiti ai sensi delle leggi
regionali 20 giugno 1996, n. 12 (Legge regionale in materia di
lavori pubblici), e 28 aprile 1998, n. 18 (Norme per il
conferimento di incarichi a soggetti esterni all'Amministrazione
regionale, per la costituzione di organi collegiali non permanenti,
per l'organizzazione e la partecipazione a manifestazioni pubbliche
e per azioni promozionali e pubblicitarie), nonché i titolari di
incarichi per assistenza fiscale, legale e patrocinio;
y) coloro che, nel corso del mandato, vengono a trovarsi in
una condizione di ineleggibilità prevista all'articolo 2.
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- All'articolo 6 vi sono gli emendamenti n. 13
del collega Frassy e l'emendamento n. 6 del gruppo
"Arcobaleno".
La parola al Consigliere Frassy sull'emendamento n. 13.
Frassy (CdL)
- Dopo aver regolamentato all'articolo 2 le
cause di ineleggibilità e all'articolo 5 le cause di
incompatibilità, vengono individuate, con l'articolo 6 così
riscritto, le esimenti e sono le 2 lettere a) e b) che si
riferiscono: la prima, a tutte quelle situazioni che per legge
regionale comportano la partecipazione di consiglieri regionali in
enti, aziende e, di conseguenza, ci sarebbe un conflitto fra le
norme e, nell'auspicata ipotesi che queste norme un domani possano
essere oggetto di un ripensamento, con questa norma oggi vengono
salvaguardate. L'esempio può essere "Finbard", l'Università della
Valle d'Aosta e altri ancora dove la presenza del consigliere in
quella situazione è prevista e sancita non in virtù di una nomina
amministrativa, ma di un obbligo di legge. La lettera b) consente
al consigliere regionale di essere cittadino come tutti gli altri,
ossia di far valere i propri diritti in un ipotetico procedimento
civile o amministrativo che veda come controparte l'Amministrazione
regionale, pensiamo a situazioni di risarcimento danni per
questioni inerenti la fauna o altre situazioni che si possono
creare in rapporti di tipo privatistico. La lettera b) va letta con
la consapevolezza che, una volta che il contenzioso si dovesse
concludere con un esito sfavorevole, ovviamente il consigliere ha
l'obbligo di ottemperare al risultato del procedimento civile
amministrativo, pena la situazione di ineleggibilità che diventa
incompatibilità dal momento in cui è eletto e dunque deve optare,
pena la decadenza stessa.
Penso che questo emendamento recepisca e dia applicazione anche
all'emendamento n. 6 dei colleghi del gruppo "Arcobaleno", i quali
sono invitati a ritirarlo, perché riteniamo che la riscrittura di
questo emendamento dia soddisfazione anche alla loro
impostazione.
Presidente
- La parola al Consigliere Sandri.
Sandri (GV-DS-PSE)
- Questo articolo, così come è scritto
dall'emendamento n. 13, a mio parere contiene una grave violazione
della dignità del Consiglio regionale.
Il Consiglio regionale è basato su ruoli differenti fra chi sta
al Governo e chi sta da questa parte, che teoricamente
indipendentemente dall'essere in maggioranza o all'opposizione
dovrebbe avere un ruolo non solo di proposizione legislativa e in
questa legislatura fra l'altro ce n'è stata abbastanza, ma anche di
controllo sulla attività dell'Esecutivo.
È evidente che le posizioni per cui un consigliere viene messo
alla "Fondazione Grand Paradis" piuttosto che all'Associazione
"Forte di Bard", piuttosto che all'Università della Valle d'Aosta
comporta una grave commistione di ruoli, quindi c'è questa palese
violazione della natura intrinseca di questo Consiglio... ancora
peggio quando questa persona è il Presidente della Regione... È
stata fonte di discussioni infinite in questo Consiglio e lo stesso
Presidente lo ha ammesso, ieri, parlando dell'università: "io che
c'entro con l'università, dovreste parlare con il rettore...". In
effetti il Presidente della Regione non dovrebbe essere il
Presidente dell'università e sono queste commistioni che portano
poi agli errori... Che poi possa avere un senso nella fase
iniziale, non ho alcun dubbio, credo che da questo punto di vista
sia stato utile che l'università sia nata in quel modo; oggi, però,
è tempo che queste sovrapposizioni si sciolgano, quindi sono
assolutamente contrario alla lettera a) di questo comma, perché
identifica una commistione di poteri grave dal punto di vista
pratico e politico.
C'è un'ulteriore preoccupazione che mi porta a dare un dato
negativo su questa lettera: sono i rapporti di forza all'interno
della maggioranza, perché in una maggioranza di 22-23 consiglieri
in cui già 8 sono in Giunta e che sono quasi la metà della
maggioranza, aggiungendo 3-4 consiglieri a cui si dà il contentino
di essere rappresentati in queste società, quindi di fare punto di
riferimento all'Associazione "Forte di Bard"... è chiaro che a quel
punto, nella maggioranza, non c'è più alcun meccanismo di
perequazione, ma c'è una Giunta che comanda in modo blindato la
propria maggioranza, invertendo i ruoli perché dovrebbero essere i
consiglieri di maggioranza che controllano la Giunta per evitare
che facciano degli errori, poiché il controllo non è solo un
mettersi di traverso, ma è anche un dire: "stai attento, perché lì
stai facendo un errore, per il bene della maggioranza"... ma questo
è un concetto troppo difficile, non insisto, tanto non
capireste!
Un ultimo dato importante è quello della pratica che è stata
conseguente a tutto ciò. Prendo solo a riferimento l'Associazione
"Forte di Bard", non so se il Presidente Caveri sia stato
ispiratore delle assunzioni al Forte di Bard, ma di certo la
diceria in giro per la Valle che quelle assunzioni non sono state
fatte in base alla validità dei curricula, ma ad altri criteri che
non sono quelli delle competenze, è palesemente un dato che deve
far riflettere su questo tipo di organizzazione della nostra
Regione.
Presidente
- Pongo in votazione l'emendamento n. 13 del
collega Frassy, che recita:
Emendamento
L'articolo 6 è soppresso e sostituito dal seguente:
"Articolo 6
(Esimenti dalle cause di ineleggibilità e
incompatibilità)
1. Non costituiscono causa di ineleggibilità o di
incompatibilità:
a) gli incarichi e le funzioni conferiti, in base a
disposizioni legislative, a consiglieri o assessori regionali in
connessione con il mandato elettivo;
b) l'essere parte attiva in un procedimento civile o
amministrativo.".
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Credo che l'emendamento n. 6 del gruppo
"Arcobaleno" decada; ne do lettura per il verbale:
Emendamento
Il comma 1 dell'articolo 6 è così riformulato:
"1. L'incompatibilità di cui all'articolo 5, comma 1, lettere
t) e u), non si applica in caso di pendenza di una lite tributaria
o per debiti tributari.".
Pongo in votazione l'articolo 6 nel testo così emendato:
Articolo 6
(Esimenti dalle cause di ineleggibilità e
incompatibilità)
1. Non costituiscono causa di ineleggibilità o di
incompatibilità:
a) gli incarichi e le funzioni conferiti, in base a
disposizioni legislative, a consiglieri o assessori regionali in
connessione con il mandato elettivo;
b) l'essere parte attiva in un procedimento civile o
amministrativo.
Consiglieri presenti: 33
Votanti e favorevoli: 28
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 7:
Consiglieri presenti: 33
Votanti e favorevoli: 28
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 8:
Consiglieri presenti: 33
Votanti e favorevoli: 28
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 9:
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Emendamento n. 8 del gruppo
"Arcobaleno"...
(interruzione del Consigliere Frassy, fuori
microfono)
Presidente
- È stato ritirato? Ne do lettura per il
verbale:
Emendamento
Dopo l'articolo 9 è inserito il seguente:
"Art. 9bis
(Elenco)
1. Non oltre sette mesi prima della scadenza naturale della
legislatura, la competente struttura regionale predispone l'elenco
degli enti pubblici non economici, delle agenzie e delle aziende
dipendenti dalla Regione, delle società partecipate o controllate
dalla Regione o ad esse collegate ai sensi dell'articolo 2359 del
codice civile. Tale elenco è pubblicato sul sito Internet della
Regione.".
Presidente
- Pongo in votazione l'articolo 10:
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- Pongo in votazione l'articolo 11:
Consiglieri presenti: 34
Votanti e favorevoli: 29
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
Presidente
- All'articolo 12 vi sono 2 emendamenti,
l'emendamento n. 17 del Consigliere Sandri e l'emendamento n. 7 del
gruppo "Arcobaleno".
La parola al Consigliere Sandri.
Sandri (GV-DS-PSE)
- La questione dei sindaci è una
questione complessa, che ha avuto svariate evoluzioni nel corso
della preparazione del progetto di legge, del lavoro in commissione
e, ancora oggi, prima si erano dichiarati tutti ineleggibili,
poi... solo sopra i 3.000... insomma, ci sono state tutta una serie
di questioni.
Sarebbe interessante capire se avete il coraggio di applicare la
norma che avete deciso a partire dalle prossime elezioni comunali e
quindi dalle prossime elezioni regionali. Se siete così convinti
che i sindaci devono essere trattati come avete deciso di
trattarli, abbiate almeno il coraggio di farlo da subito. Questo
rientra in quella politica dei nomi e dei cognomi dei sindaci dei
paesi più grossi, di quelli che possono essere dei concorrenti
pericolosi e temibili, soprattutto per il partito di maggioranza
relativa, quindi un caso più chiaro di questo di tentativo di
condizionare il risultato, non per rispetto al cittadino, ma per
rispetto alle proprie possibilità di essere rieletti in Consiglio
regionale, credo che non ci sia, per cui credo che voi dobbiate
avere la correttezza di togliere questa norma transitoria e di
andare dai vostri ex colleghi, perché molti di voi sono stati dei
sindaci, a dire: "da adesso in avanti vi trattiamo in questa
maniera".
Presidente
- La parola alla Consigliera Squarzino
Secondina.
Squarzino (Arc-VA)
- Già stamani, nel presentare la
legge, avevamo sottolineato come non capissimo questa norma
transitoria, nel senso che c'era tutta una rigidità rispetto ad
alcune categorie e rispetto alla categoria dei politici
amministratori; invece, apparentemente si manda un messaggio nel
dire: "fate attenzione che la nostra intenzione come legislatori è
quella di non rendervi più eleggibili, però se state buoni,
mettendoci d'accordo, vediamo di modificare questa legge", perché
non si capisce il motivo per cui si decide che i sindaci sono
ineleggibili e poi contemporaneamente si dice che questa norma non
parte adesso con le elezioni del 2008. Avrei preferito che si
dicesse per tutti: tutte le cause di ineleggibilità e di
incompatibilità di cui alla presente legge entreranno in vigore
solo a partire dal 2013... sarebbe stato molto più corretto e
serio!
Presidente
- Pongo congiuntamente in votazione i 2
emendamenti... l'emendamento n. 17 del Consigliere Sandri e
l'emendamento n. 7 del gruppo "Arcobaleno", che si equivalgono, ed
il cui testo è il seguente:
Emendamento
Il comma 3 dell'articolo 12 è soppresso.
Consiglieri presenti e votanti: 35
Favorevoli: 5
Contrari: 30
Il Consiglio non approva.
Presidente
- Pongo in votazione l'articolo 12:
Consiglieri presenti e votanti: 35
Favorevoli: 30
Contrari: 5
Il Consiglio approva.
Presidente
- Emendamenti n. 18 e n. 19 del Consigliere
Sandri.
La parola al Consigliere Sandri.
Sandri (GV-DS-PSE)
- Questo è un emendamento a tutti noi,
me compreso. Credo che nella tecnica legislativa di questo
Consiglio sarebbe opportuno che d'ora in poi cambiassimo stile e,
là dove ci sono cariche che si riferiscono a delle funzioni, si può
tenere il sostantivo generalmente di sesso maschile che indica una
determinata funzione, ma quando si identificano le persone,
elettrice ed elettore, elettrici ed elettori, candidata e
candidato, candidate e candidati, sarebbe opportuno evidenziare che
abbiamo coscienza dell'importanza di essere precisi nella
determinazione dei generi all'interno del nostro apparato
legislativo, per cui sostituire alle parole singole come adesso,
candidato o elettore, quella omnicomprensiva che indichi i 2
generi. Credo che questo sia un modo per interiorizzare la
complessità del mondo moderno e la necessità di rendere attuato un
articolo della Carta costituzionale che non ci devono essere
differenze di genere ad ostacolare l'attività delle persone.
L'articolo 3 recita che tutti i cittadini hanno pari dignità,
credo che essendo 2 i generi, debbano avere pari dignità anche
nell'impianto legislativo e credo che la discussione sulle "quote
rosa" abbia portato a questa coscienza e che almeno questo possa
essere un risultato positivo. Lo presento oggi, spero che possa
rappresentare, al di là della votazione che ci sarà oggi, in
quest'aula, un momento di riflessione per la Giunta regionale che è
quella che produce più attività legislativa e per tutti coloro che
si predispongono a futuri progetti di legge, perché credo che
questo sia un modo per prendere coscienza di questa cosa e da parte
di un'assemblea che in questo momento vede un genere nettamente
sopradimensionato rispetto all'altro, potrebbe essere un segnale
della volontà di cambiare.
Presidente
- La parola alla Consigliera Squarzino
Secondina.
Squarzino (Arc-VA)
- Sono contenta che si ponga questo
problema e lo si ponga in una legge che veramente si rivolge a
tutti i cittadini, maschi e femmine, come elettori ed elettrici.
Ricordo solo che il 2007 è l'anno europeo delle pari opportunità,
ricordo che la Giunta ha stanziato dei finanziamenti, proprio
perché ci siano questi progetti rispetto alla promozione delle pari
opportunità in tutti i settori della vita amministrativa, sociale,
politica e culturale, e credo che dare un segno preciso di pari
opportunità che non costa neanche un centesimo di euro, credo sia
un metodo intelligente e costruttivo per dare il proprio sostegno
sostanziale alla filosofia e alle finalità che sono sottese e agli
obiettivi individuati per l'anno delle pari opportunità. Ritengo
che questo, là dove si possono ottenere gli stessi risultati senza
spendere risorse pubbliche, sia estremamente utile.
Presidente
- Pongo in votazione l'emendamento n. 18 del
Consigliere Sandri, che recita:
Emendamento
Le espressioni "candidato" e "candidati", ovunque ricorrano
nel testo della Proposta di Legge, sono sostituite rispettivamente
da "candidata/candidato" e "candidate/candidati", comprensive degli
articoli o delle preposizioni articolate necessari nel
contesto.
Consiglieri presenti: 35
Votanti: 13
Favorevoli: 11
Contrari: 2
Astenuti: 22 (Caveri, Cesal, Comé, Ferraris, Fey, Frassy,
Isabellon, La Torre, Lanièce, Lattanzi, Lavoyer, Maquignaz,
Marguerettaz, Ottoz, Perron, Praduroux, Rini, Salzone, Stacchetti,
Tibaldi, Vicquéry, Viérin Marco)
Il Consiglio non approva.
Presidente
- La parola alla Consigliera Squarzino
Secondina sull'emendamento n. 19.
Squarzino (Arc-VA)
- Sono rimasta esterrefatta di fronte
alla votazione precedente per un motivo di metodo, nel senso che
nel corso della votazione i colori sono cambiati, sembrava che
fosse passato uno "tzunami"... prima un colore, poi un altro, poi
cambiate ancora! Già questo modo di non definire come deve essere
un voto e aspettare che qualcuno decida per altri, credo che sia un
modo poco rispettoso dei consiglieri e anche un metodo che in
genere lei non adotta, Presidente; questa volta lei mi è sembrato
accogliere questa ondata di pareri che cambiano dal punto di vista
del metodo.
Dal punto di vista dei contenuti io credo che dopo questa
votazione nessuno di coloro che non ha appoggiato questa scelta
semantica, che è anche una scelta di contenuto, possa - anche se
tutti possono cambiare idea, vediamo delle cose folli qui -
presentarsi a delle riunioni in cui si parla di pari opportunità,
in Giunta finanziare progetti europei sulle pari opportunità,
sostenere degli uffici regionali in cui ci sono consiglieri delle
pari opportunità, io credo che ci sia una discrasia, una lettura
"schizofrenica", là dove siamo obbligati, perché l'UE ci dà i soldi
solo se noi mettiamo anche progetti che riguardano le pari
opportunità, di fronte al fatto che ci sono dei soldi... allora,
lì, siamo tutti per le pari opportunità e diventa importantissimo
essere presenti in tutte queste riunioni, manifestazioni,
conferenze stampa e metterlo anche sul sito della Regione, perché
là ci sono i soldi! Invece, qui, dove si tratta di riconoscere dal
punto di vista semantico non si fa nulla, ma Pirandello ci ha
insegnato che forme e contenuto non sono così inscindibili, quindi
qui dove dal punto di vista... signor Presidente, mi rivolgo ai
colleghi, perché dal banco della Giunta sento provenire una serie
di osservazioni irrispettose!
Dicevo: dal punto di vista semantico la cosa non è indifferente.
Non si può continuare a voler apparire come i "paladini" delle pari
opportunità e quando è possibile farlo si rifiuta. Ringrazio le
colleghe Consigliere che hanno capito questa esigenza e spero che
quando ci saranno più donne in questo Consiglio, forse questa
sensibilità sarà maggiore! Questo mi dimostra, ancora una volta,
che se non ci sono più donne là dove si prendono le decisioni,
anche queste decisioni le più banali e le più periferiche
all'interno di un disegno di legge così importanti, non vengono
prese, rispettando i dettati della CE.
Presidente
- La parola al Consigliere Sandri.
Sandri (GV-DS-PSE)
- Io invece volevo fare due
ringraziamenti: uno, serio, nel senso che ci sono stati una serie
di colleghi e colleghe che hanno voluto dare il loro appoggio a
questo emendamento e credo che sia stata una cosa molto gradita,
perché in un clima così complicato in cui un certo "populismo", una
certa deriva populista e demagogica, come citava bene il
Consigliere Frassy stamani richiamando un mio vecchio scritto, ha
avuto un'estrinsecazione molto piacevole dal punto di vista
tecnico, perché abbiamo potuto assistervi in presa diretta... e un
ringraziamento un po' meno serio a quelli che non hanno voluto
votare questo emendamento, perché ci ha permesso di avere
un'ulteriore prova, se ce ne mancava, che non avete capito cos'è la
società fuori. Siete arroccati qua dentro a difendere dei
privilegi, un mondo che non c'è più e che vi spazzerà via
indipendentemente dalle idee politiche. Vi faccio un esempio. Nel
febbraio 1987, 20 anni fa, in quest'aula si dibatteva un problema
simile, che era la richiesta da parte del Consigliere regionale di
"Nuova Sinistra" della Valle d'Aosta di poter aprire il Corpo
forestale della Valle d'Aosta alle donne. Non vi dico cosa dissero
i rappresentanti della "DC", "UV"... e ci fu talmente
un'esagerazione, un po' come state facendo adesso in termini di
calore, che un noto Presidente della Regione dell'epoca - all'epoca
si chiamava Presidente della Giunta - talmente infervorato dal
contestare questa idea così rivoluzionaria di voler le donne in
Forestale, si fece scappare la famosa espressione:
"le nom et le
cognom"
...
Credo che la storia abbia fatto giustizia di questa cosa in
pochissimi mesi... nemmeno un anno dopo fu approvata la legge e
oggi, che ci siano delle donne in Forestale, non stupisce più
nessuno. Vi garantisco che fra pochissimo tempo il fatto di parlare
di "candidata" e "candidato", di "elettrice" e di "elettore" sarà
un fatto comune di cui voi prenderete atto. Avete perso una buona
occasione di dimostrare gratuitamente, come diceva la collega
Squarzino, di aver capito che il mondo sta andando in una direzione
diversa. Siete lontani dalla realtà, siete lontani dall'Europa,
siete lontani da quest'anno del 2007... penso che sarete anche
lontani dalle vostre elettrici e dai vostri elettori!
Presidente
- La parola al Presidente della Regione,
Caveri.
Caveri (UV)
- Pensavo di non intervenire in questa fase
di discussione della legge elettorale, ma visto che la collega
Squarzino mi ha tirato per i capelli, perché era chiaro nel
riferimento insinuoso o insinuante, a seconda del lessico che si
vuole scegliere, esisteva quello che partecipa, quello che fa le
iniziative sulle pari opportunità, allora se il rispetto nei
confronti del mondo femminile si dovesse vedere da una questione
ridicola qual è la questione semantica, perché siamo veramente al
ridicolo, questo discorso: elettrici ed elettori è ridicolo perché
è del tutto evidente che nella legge, là dove c'è un'espressione
"elettore", non è un'implicazione maschile, ma è una neutralità
rivolta al cittadino. Il cittadino non ha genere: è uomo, è donna
ed è anche gay! Allora ci vuole un minimo di rispetto, perché non
si può pensare che la politica e l'azione che viene condotta dalle
diverse forze politiche sia riassumibile nella logica semantica dei
termini. Siamo veramente al ridicolo!
Io non ho la lunga storia, anche di appartenenza a partiti
politici diversamente da Sandri, per cui lui ha il privilegio di
essere, qui, dopo esserci già stato in "Nuova Sinistra"! L'unica
cosa che vorrei dire è che il rispetto delle donne lo si vede dalla
riunione che ieri il Governo regionale ha avuto per l'anno delle
pari opportunità, con un calendario serio con tematiche serie e non
una sorta di demagogia a basso prezzo che abbiamo sentito in
quest'aula!
Presidente
- Pongo in votazione l'emendamento n. 19 del
Consigliere Sandri, che recita:
Emendamento
L'espressione "elettore", ovunque ricorra nel testo della
Proposta di Legge, è sostituita da "elettrice/elettore",
comprensiva dell'articolo o delle preposizione articolata necessari
nel contesto.
Consiglieri presenti: 35
Votanti: 29
Favorevoli: 9
Contrari: 20
Astenuti: 6 (Caveri, Charles Teresa, Ferraris, Fiou, Ottoz,
Vicquéry)
Il Consiglio non approva.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Credo che questa legge andasse fatta
e su tutta una serie di proposte noi siamo stati d'accordo, perché
c'è un dettato che va rispettato, c'è una legge nazionale che
indica i principi di incompatibilità e di ineleggibilità che qui si
è cercato di tradurre all'interno del nostro territorio.
Avevamo posto alcune questioni che ritenevamo importanti per
poter dare un'adesione convinta al disegno di legge. È vero,
l'ordine del giorno è stato approvato e sono contenta, gli altri 2
nodi importanti per noi erano l'attenzione per quanto riguarda il
mondo dell'università e la questione dei sindaci. Rispetto a questi
2 nodi non abbiamo visto alcun passo avanti, non c'è stato
l'accoglimento di nessuno dei nostri emendamenti.
Ricordo che già in commissione presentammo, con il collega
Bortot, una serie di emendamenti, alcuni sono stati accolti,
coincidevano con quelli del gruppo di lavoro, altri no, e già
allora il nostro voto era stato di astensione, dicendo: "va bene,
vediamo poi quando avremo il testo definitivo quali sono gli
emendamenti che sono apportati"... una serie di emendamenti
positivi apportati dal gruppo li abbiamo votati oggi convinti, ma
quei 2 nodi rimangono insoluti. Pertanto noi, su questa proposta di
legge, ci asteniamo, siamo però contenti che questo Consiglio oggi
si pronunci in modo chiaro su questa materia. Credo che oggi il
Consiglio possa riparare un'omissione fatta nel 1998, quando nel
momento della convalida dei Consiglieri il nostro gruppo, unico,
aveva sollevato l'ineleggibilità di un Consigliere regionale,
Rollandin, e allora ricordo che tutti gli altri gruppi presenti in
questo Consiglio, tutti i gruppi che oggi sono firmatari di questa
proposta di legge avevano detto: "Che problemi ponete voi? Quando
il popolo dice chi vuole eleggere, dà la sua preferenza a una
persona, è il popolo che ha deciso che questa persona ha diritto di
essere eletta in Consiglio, indipendentemente da motivi di
ineleggibilità".
È giusto che il Consiglio oggi si ponga i problemi di
ineleggibilità e di incompatibilità, si dia una serie di regole, ma
- per i motivi che abbiamo indicato sia in commissione sia in aula
- il nostro gruppo si asterrà.
Presidente
- La parola al Consigliere Sandri.
Sandri (GV-DS-PSE)
- Questo progetto di legge - dice la
collega Squarzino - si doveva fare; credo che questo sia un punto
comune a tutto il Consiglio. È evidente, tutti ne eravamo coscienti
e avevamo anche approvato delle mozioni in materia, che non si
poteva più andare avanti con una legge del 1962, totalmente
estranea al contesto politico, storico, sociale attuale.
Il problema che è emerso palesemente in quest'aula è che questa
legge è stata fatta troppo in fretta, ci sono delle espressioni
molto colorite sui non buoni risultati delle cose fatte in fretta,
non le citerò, ma che sia stata fatta in fretta lo dimostra che dal
testo presentato in commissione al testo uscito dalla
commissione... 4 giorni... perché si doveva far tutto nel giro di
pochissimo, perché da mercoledì a venerdì della scorsa settimana,
al testo d'aula, sono passati la bellezza di una cinquantina di
modifiche, di cui 14 in Consiglio più un ordine del giorno
approvato sulla base di un emendamento della collega Squarzino. È
evidente che questa legge è stata arrabattata, costruita in qualche
maniera e c'è un grosso rischio che ci sia qualche errore.
Si fosse voluto, con più intelligenza politica e più forte
coraggio politico di quanto non ce ne sia, prendere del tempo e
valutare la questione con più calma, credo che dopo poche settimane
si poteva raggiungere un risultato migliore, più condiviso, facendo
qualche riflessione di più ampio livello, perché il livello, qui,
della discussione è stato in parte dettato da cosiddette
motivazioni etiche, lo dico anche ai colleghi del gruppo
"Arcobaleno", mi sembra che dietro qualche loro posizione ci sia
una demonizzazione di una serie di figure che capisco poco,
dall'altra parte non si è voluto fare un'analisi vera della
situazione legata alla mostruosità del sistema economico valdostano
come è andato a costituirsi negli ultimi anni, per cui c'è una
commistione fra potere economico e potere politico impressionante,
ma talmente impressionante che ha impressionato i politici e ha
provocato questa reazione esagerata; sicuramente ci sono dei
problemi che si sono costituiti. Un ente come "CVA" che ha 3-400
milioni di liquidità in euro, altre aziende che assumono,
fondazioni che gestiscono milioni di euro, sono tutti centri di
potere che possono avere un potere sulla Regione, ma credo che noi
abbiamo imboccato una strada esagerata.
Penso che a tutti noi, pur partendo da queste considerazioni,
nel momento in cui abbiamo visto il testo finale di questo disegno
di legge, sarebbe dovuto venire in mente un po' di prudenza e la
necessità di capire come mai la Provincia di Bolzano ha 4
ineleggibilità leggere e tutto è incompatibile e noi, invece,
abbiamo questo "ambaradan" di cose.
Credo che stiamo facendo un prodotto di scarsa qualità a rischio
non solo di errori, ma di essere impugnato, richiamo l'esigenza di
tornarci sopra con una maggiore calma e anche serenità politica che
in questo momento mi rendo conto che non c'è per altre motivazioni,
per cui con tutte queste perplessità, pur condividendo la necessità
di farle, annuncio il voto di astensione dei "DS".
Presidente
- La parola al Consigliere Ottoz.
Ottoz (UV)
- Per dire che mi sembra, nel complesso, una
buona legge. Sicuramente la severità di certe ineleggibilità e
categorie di ineleggibilità e incompatibilità, ma soprattutto
l'ineleggibilità è dovuta alla complessità e vischiosità, la
"pervasività" come la chiamava il Consigliere Sandri,
l'inestricabilità del sistema economico dal sistema regionale in
Valle in molti settori. Questo ci ha dato anche la possibilità di
vedere delle cose eccellenti nel dibattito.
Vorrei fare una piccola osservazione su quello che è successo
nella votazione dell'emendamento del Consigliere Sandri su
"elettori/elettrici"... Era stata proposta in commissione,
sicuramente è condivisibile il fatto di andare verso le forme,
oggi, più necessarie di estrinsecazione della pari opportunità; il
problema rimane semantico, in commissione si era fatto presente che
sarebbe stato opportuno destinare questo dibattito a un altro
strumento normativa in quanto questo imporrebbe una revisione di
tutta la normativa regionale legge per legge, quindi era più
opportuno presentare un ordine del giorno evitando la sceneggiata a
cui abbiamo assistito. È vero che qualcuno ha votato a favore e poi
si è astenuto perché ha ripreso l'accordo che era stato fatto in
commissione, quindi non darei la tragicità alla situazione del
commento della collega Squarzino e del collega Sandri.
Il dibattito odierno ci ha dato la possibilità di scoprire che
il Consigliere Sandri è a favore della scuola privata, questo è un
inedito assoluto che mi ha fatto molto piacere, ma soprattutto mi
ha fatto riflettere su come lo stesso Sandri sia disponibile
sovente a cavalcare qualunque tesi, indipendentemente dal suo
contenuto ideologico, politico, etico, pur di potersi mantenere "à
la Une" come dovremmo dire essendo bilingui. Mi fa piacere che il
Consigliere Sandri sia a favore della scuola privata, questa è una
cosa che segnalo a tutti quelli che stanno assistendo a questo
nostro dibattito.
Concludo dicendo che questa mi sembra una buona legge...
perfetta no, ma le cose perfette non esistono, quindi la voterò con
totale convinzione.
Presidente
- La parola al Consigliere Venturella.
Venturella (Arc-VA)
- Scorrendo il curriculum del nostro
"Presidentissimo", che è fra l'altro non sul suo "blog", ma sulle
pagine Web del Consiglio, ho notato - lo dico perché qualcuno prima
diceva: "non fare ad altri ciò che non vorresti fosse fatto a te" -
che il nostro "Presidentissimo" nel 2000-2001 e nel 2002-2003 è
stato chiamato come professore a contratto nel corso di diritto
amministrativo presso la facoltà di Giurisprudenza di Torino. Qui
dice fino al 19 aprile 2000 era Sottosegretario nel "Governo
D'Alema", quindi presumo che fosse un deputato del nostro
Parlamento italiano e comunque lei pensi, "Presidentissimo", se
fosse a quel tempo stato dichiarato ineleggibile. Un conto è
l'incompatibilità, un altro è l'ineleggibilità. Allora, quando lei
urla
"coerenza, coerenza"
, la sua storia recentissima -
Onorevole, Consigliere... - le cause sono le stesse...
(interruzione del Presidente della Regione, fuori
microfono)
... certo, perché il Politecnico di Torino... forse perché la
facoltà di Giurisprudenza non esisteva in Valle d'Aosta, però un
po' di coerenza... allora se fosse stato ineleggibile avrebbe
dovuto scegliere fra la carriera università e invece l'essere
eletto al Parlamento europeo!
Presidente
- La parola al Consigliere Frassy.
Frassy (CdL)
- Brevemente, perché in discussione generale
già si è detto molto e si sono delineate le posizioni dei gruppi
qui presenti. Pensiamo sia opportuno che questa legge, una volta
che diventi tale, venga esaminata e approfondita, ma non per
modificarla, quanto per capirla.
La sensazione che abbiamo avuto non solo da alcuni interventi in
dibattito generale, ma anche da alcune prese di posizioni esterne
al Consiglio, ci induce a ritenere che si sia parlato molto di
questa legge senza averla letta, né capita, e penso sia opportuno
mandare un messaggio chiaro e rasserenante nei confronti di quei
soggetti che stanno patendo la "sindrome del complotto" a danno di
intere categorie.
Se vogliamo escludere le categorie legate direttamente alla
politica, di conseguenza a tutte quelle situazioni che appartengono
alla "galassia" delle nomine politiche per le quali non spendo
grande fiato, perché sono situazioni legate alla politica e devono
rispondere alle regole della politica, vorrei tranquillizzare la
collega Squarzino e il mondo della scuola, perché a sentirla
nell'enfasi che aveva messo nel contestare questo attacco che quasi
sembrava essere portato al mondo della scuola e dell'università,
dico che se andiamo a leggere con spirito concreto e obiettivo la
norma, ci rendiamo conto che stiamo parlando di un'ineleggibilità
che ci concretizza e si rimuove con l'aspettativa nei 30-45 giorni
antecedenti la competizione elettorale. Pertanto penso che, in una
Regione come quella valdostana dove le dimensioni rendono tutto più
condizionabile e avvicinabile, sia una misura che forse altre
Regioni non hanno avuto necessità di adottare, ma che vista la
particolarità della nostra situazione era quanto mai opportuno
adottare.
Siamo soddisfatti del percorso che ha portato alla stesura di
questo testo, lo riteniamo un testo soddisfacente a tal punto che,
come abbiamo annunciato in I Commissione, abbiamo ritirato la
nostra proposta di legge n. 132, perché ci riteniamo soddisfatti da
questo percorso condiviso che ha non solo recepito dei giusti
principi, ma ha dato applicazione a queste nuove competenze che dal
2001 erano state assegnate alla Regione Valle d'Aosta e che dal
2001 erano state dimenticate. Riteniamo che non ci sia stata fretta
nell'affrontare questa materia, ma lo dicevo in replica alla
discussione generale, ci sia stato un grande ritardo.
Ci dispiace politicamente che qualcuno continui a voler
individuare dei nomi dietro a delle categorie oggettive, ma poi ci
convinciamo che quel "qualcuno" probabilmente non è in buona fede
quando è sempre la stessa persona - e il collega Sandri questo
dovrebbe ricordarselo - che veniva in quest'aula ad agitare una non
ben chiara, non ben disciplinata e mai normata incompatibilità nei
confronti dell'allora Senatore Rollandin in relazione alla vicenda
della Commissione paritetica! In politica è lecito cambiare idea,
ma bisognerebbe cambiarla argomentando e cercando di mantenere un
percorso coerente con sé stesso, altrimenti si appartiene non più
alla categoria di chi vuol fare amministrazione, ma alla categoria
dei giocolieri e, nella migliore delle ipotesi, i giocolieri li
troviamo sulle piazze!
Presidente
- Pongo in votazione la proposta di legge nel
suo complesso:
Consiglieri presenti: 35
Votanti e favorevoli: 30
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio approva.
