Classificazione
INDUSTRIA
LAVORO



Oggetto del Consiglio n. 3331 del 20 febbraio 2008 - Resoconto
OGGETTO N. 3331/XII - Interpellanza: "Investimenti per
arginare le situazioni di crisi nel settore industriale".
Interpellanza
Richiamate le precedenti Interpellanze presentate dal nostro
Gruppo consiliare sullo stato di crisi che attraversa l'industria
valdostana;
Constatato che l'Amministrazione regionale è ritornata
finalmente in possesso dell'ex stabilimento Tecdis di
Châtillon;
Sentite le informazioni dell'Assessore alle Attività
Produttive, date in aula nella seduta del Consiglio regionale del 6
febbraio u.s., in risposta all'Interpellanza dei Consiglieri Frassy
e Tibaldi;
il sottoscritto Consigliere regionale
Interpella
l'Assessore alle Attività Produttive per sapere:
1) se ci sono contatti o trattative in corso per insediare
nello stabilimento di Châtillon nuove attività;
2) se il governo regionale ha intenzione di recepire in toto
o in parte le indicazioni che lo studio Ambrosetti, ha indicato
negli indirizzi strategici futuri per le attività economiche nelle
nostra Regione, e con quali tempi;
3) quali potrebbero essere i comparti, i settori e le
attività produttive individuate;
4) se sono stati quantificati gli investimenti necessari a
medio e lungo termine rispetto alle scelte effettuate.
F.to: Bortot
Presidente -
La parola al Consigliere Bortot.
Bortot (Arc-VA)
- L'interpellanza parte dal presupposto
di una serie di risposte date dall'Assessore ai colleghi Frassy e
Tibaldi nell'ultimo Consiglio regionale, e poi anche da alcune
dichiarazioni rilasciate dall'Assessore in IV Commissione,
dichiarazioni che riguardano la possibilità che nella nostra
Regione si possano insediare degli stabilimenti e delle
attività.
Addirittura l'Assessore parlava di una quarantina di richieste;
poi credo che bisognerà fare una selezione, capire chi fa cosa,
come si inseriscono nel nostro territorio, che tipo di attività
produttive sono, eventuali rapporti con le nostre aziende e con le
nostre attività produttive e se si inseriscono in quella direzione
dello studio "Ambrosetti", di cui per due volte abbiamo preso
visione e credo che sia terminato. E la cosa riguarda anche -
questo è un appunto polemico - il Presidente e l'Assessore: non
credo che si debba fare una foto perché ci consegnano le chiavi di
una cosa già nostra, mi riferisco alla "Tecdis"...
(interruzione del Presidente della Regione, fuori
microfono)
... non è proprietà nostra la "Tecdis"? L'abbiamo
acquistata?
Caveri (UV)
- ... vai avanti che ti spiego, faccio un
disegno...
Bortot (Arc-VA)
- ... al di là dell'appunto polemico, ci
interessa capire se sono allo studio questi nuovi insediamenti, se
questi insediamenti si inseriscono nelle strategie che ha definito
lo studio "Ambrosetti", se lo studio "Ambrosetti" diventerà uno
degli innumerevoli studi ai quali non si darà nessun corso, salvo
aver speso i soldi, oppure se il prossimo Consiglio regionale darà
attuazione pratica alle indicazioni che ci sono state date e
conseguentemente definirà i livelli di investimenti da
effettuare.
Presidente -
La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto credo che il collega Bortot
potrà riconoscere che questo Assessorato e la maggioranza non si
sottraggono al dibattito non solo in quest'aula, dove i tempi sono
limitati, ma anche nelle Commissioni, dove recentemente abbiamo
passato due ore a parlare di questi argomenti.
Questo significa che l'impegno è reale, che si sta portando
avanti con convinzione, perché si è identificato che la prima
operazione da fare è darsi una vocazione e una strategia. Il
"marketing" è solo una conseguenza di quello che è un obiettivo che
si è individuato, il "marketing" non è l'obiettivo, ma è la
conseguenza delle azioni necessarie per conseguire gli
obiettivi.
Ci siamo concentrati proprio, come lei sa perché ne abbiamo
discusso a lungo, sull'individuazione della vocazione e degli
obiettivi.
Abbiamo individuato le quattro piattaforme di trasferimento
tecnologico, gli ambiti in cui la nostra Regione può avere uno
sviluppo industriale, abbiamo capito quanto sia importante il
collegamento con i centri universitari, e in tal senso abbiamo
agito parallelamente per supportare il Politecnico e il suo
insediamento a Verrès. Abbiamo capito l'importanza della
formazione, tanto che sono destinati più di 80 milioni di euro da
impegnare nella formazione al servizio di una strategia, e quindi
formazione di persone utili ai progetti di insediamento, ovvero
un'individuazione precisa di capacità operative aderenti agli
impegni. Conseguentemente ci stiamo preparando a lanciare questo
nuovo posizionamento strategico della nostra Regione, creando una
serie di leggi e di azioni macro e micro, che vengono identificate
nel piano con precisione e che dovranno supportare tale
posizionamento strategico.
Questo poi dovrà essere supportato da una parallela valutazione
finanziaria di quello che vogliamo mettere all'interno del
primo.
In questo ambito abbiamo le idee molto chiare, lo abbiamo visto
in Commissione, e il passo successivo, quello che diventa
definitivo, è la validazione del progetto "Ambrosetti" all'interno
del Comitato di pilotaggio.
Il comitato di pilotaggio è un po' l'organo incaricato -
composto dall'Assessorato alle finanze, da quello alle attività
produttive, dalla Presidenza della Giunta, da "Finaosta",
dall'Ufficio degli affari europei - che alla fine dopo aver sentito
la Commissione, Ambrosetti, l'Associazione industriali e gli attori
della scena, convalida come assenso definitivo, consentendo alla
Giunta di prendere atto del piano strategico, che non diventa un
piano come tanti messo in un cassetto, ma diventa il vero piano di
azione di questa Regione.
Siamo arrivati al punto cruciale, ossia finiti i lavori della
Commissione, appurata la validità del progetto, il Comitato di
pilotaggio deve prendersene carico.
Il comitato di pilotaggio se ne prenderà carico, secondo
l'impegno che mi ero preso, in Commissione, nei prossimi 10-15
giorni e conseguentemente, se il comitato di pilotaggio lo farà,
con le osservazioni che riterrò opportuno fare, la Giunta prenderà
atto del lavoro finito e presenterà il progetto, così come la
Commissione lo ha conosciuto (sintetizzato un poco perché la
Commissione lo ha visto in un suo sviluppo che ha occupato 4 ore di
riunione in due sedute diverse), all'Associazione industriali,
perché riteniamo sia un evento di cui si debba avere contezza nelle
sedi opportune e, insieme con il Presidente, alla stampa.
Questa non è l'azione che normalmente si fa per un semplice
studio, ma è un'azione precisa che supporta una volontà politica di
intraprendere una strada che dia delle risposte ai problemi
industriali della nostra Regione.
A latere di questo, siccome lo strutturarci in questo modo dà
serietà al posizionamento della Regione, abbiamo collaborato con il
Ministero dell'industria a predisporre dei bandi di informazione
per quelle che potevano essere le nostre velleità - nel senso che
sono nostre intenzioni - e devo dire che a questi bandi pubblici
c'è stata una grande risposta di circa 40 aziende, che dovranno
essere valutate in funzione di quello che ci propongono e degli
impegni finanziari.
La vera sfida non sarà più quella di definire il piano, che in
sé è pronto e sarà presentato in via definitiva entro marzo, ma
sarà quella di applicarlo, portandovi dei contenuti, e dando
all'interno del piano quelle risposte che spesso sono state
sollecitate, ossia come rendere più accessibili i nostri immobili,
nei costi, nella strutturazione, nei servizi. Quindi all'interno
del piano ci saranno quelle risposte di scala che ci vengono
richieste.
I comparti li conoscete, non sto qui a fare la specifica dei 4
piani di trasferimento tecnologico.
Se sono quantificati gli investimenti, ripeto, è la fase
successiva quella di introdurre gli investimenti che vedranno
l'applicazione del piano, per una fase di promozione in termini di
conoscenza e di organizzazione nei sei mesi conseguenti, da giugno
alla fine dell'anno, e l'applicazione concreta anche con dei fondi
specifici, che dovranno essere preventivati in fase di bilancio per
il bilancio del 2009, a partire dal 1° gennaio 2009.
Se ci sono contatti o trattative in corso per insediare nello
stabilimento di Châtillon nuove attività, a me dispiace,
Consigliere Bortot, che lei non abbia capito cosa è successo e la
mia non è polemica. Il trasferimento delle chiavi, che lei vede
nella foto, non è un gesto simbolico ma reale, perché quello che è
successo allo stabilimento "Tecdis" è qualcosa di tragico e lo
sappiamo perché ci sono coinvolti 270 lavoratori, oggi 182; è
successo un fallimento! L'ing. Morezzi ha portato quello
stabilimento all'interno di un fallimento con una profondità
temporale di svariati anni; l'operazione che questa Regione è
riuscita a fare, con po' di fortuna (oltre che per meriti e abilità
dei nostri funzionari, che hanno saputo cogliere di volta in volta
i passaggi positivi e utili) e con la fortuna di aver trovato un
curatore fallimentare come il dr. Marta, che è una persona
sensibile che ha compreso le necessità della nostra Regione è che
le circostanze ci hanno permesso di riottenere le chiavi dello
stabilimenti, altrimenti noi lo stabilimento ce lo sognavamo per i
prossimi 7-8 anni! E la soddisfazione che abbiamo avuto quel giorno
è di essere riusciti a recuperare le chiavi dello stabilimento, che
non era un gesto simbolico, ma è il fatto che in realtà finalmente
possiamo rioccuparci di questo stabilimento, così come ci chiede
lei.
Scusi, Bortot, è per quello che eravamo non innervositi ma
dispiaciuti, perché lei ci dovrebbe dire: bravi perché finalmente
siete riusciti a prendere le chiavi!, anziché dire: cos'è questa
sceneggiata delle chiavi?, ossia dovrebbe essere il contrario! Ci
saremmo aspettati un: bravi che avete sbloccato una situazione! E,
devo dire, con un po' di fortuna, grazie alla presenza di
Marta.
Ci permetta, senza alcuna polemica, di fare qualche volta una
foto che forse non è capita, ma è una foto che ci dava
soddisfazione, perché finalmente ci hanno permesso di rimettere le
mani nello stabilimento! Abbiamo già iniziato una ricognizione,
stiamo programmando di ripulirlo, di testare il funzionamento degli
impianti e stiamo pensando, all'interno delle proposte che abbiamo
detto, come sia possibile rimetterlo in gioco. Credo che per quello
che è stato possibile fare, noi abbiamo agito.
Presidente -
La parola al Consigliere Bortot.
Bortot (Arc-VA)
- E bravi che siete riusciti ad avere le
chiavi! Però pensavo che le chiavi fossero collegate a qualcosa di
più concreto, ma non voglio fare dell'ironia! So quali sono i
percorsi e determinati fallimenti rimangono bloccati per anni,
questo lo capisco. Solo che ho visto questo avvenimento e ho detto:
ci siamo ripresi la cosa nostra, probabilmente ci sarà in ballo un
insediamento e i processi di riutilizzazione, con una nuova
attività nella "Tecdis" si accelereranno. La chiave di lettura era
questa. Insomma, per farci dare le chiavi ero capace di andare
anch'io... se invece alle chiavi segue un insediamento... mi
mancava questo pezzo e anche nella sua risposta non ci ha detto
nulla!
Lei ha fatto un percorso che condividiamo, ma, come al solito,
il percorso è ad ostacoli, perché abbiamo iniziative di legge per
la riduzione dei canoni di affitto delle aziende e ci saranno
problemi di compatibilità con le direttive europee.
A seguito della sua segnalazione, mi sono interessato alla
Regione Piemonte, che ha approvato una deliberazione sul contratto
di insediamento con cui è possibile liberarsi da certi vincoli,
cosa che condivido perché ho letto la deliberazione e i documenti
allegati e quello che sta facendo la Regione Piemonte rientra nello
studio che ci ha fatto Ambrosetti, nel senso che si prendono a
riferimento non solo l'insediamento, ma il tipo di insediamento, la
ricerca che sviluppa, la formazione professionale conseguente e le
convenzioni con i poli universitari, quindi, dal punto di vista del
percorso, ci siamo. Dove non ci siamo sono le tempistiche sulla
formazione, lì dobbiamo accelerare.
Quando parlo di formazione, penso più che alla formazione
professionale ad una formazione culturale, perché dal punto di
vista della formazione professionale le attività produttive sono
altamente complicate, quindi la formazione professionale avviene
con l'insediamento dell'azienda. Ma il presupposto è un livello
culturale molto alto, una capacità di percepire l'innovazione, e
poi è relativamente facile inserirsi nel concetto di responsabilità
nell'avviare o nel gestire o nell'indirizzare uno stabilimento o un
macchinario. Da quel lato siamo abbastanza indietro.
Un altro dei filoni che citava lo studio "Ambrosetti", e sul
quale abbiamo insistito, era quello del telelavoro. Proprio in
questi giorni c'è uno studio relativo alle conseguenze del
telelavoro sulla salute di moltissime persone che lo svolgono a
casa loro, con conseguenze relative alle relazioni umane perché
molta gente si chiude in casa e non ne esce più.
Tra noi dell'"Arcobaleno" abbiamo aperto un dibattito sul
telelavoro, perché secondo me il telelavoro - dico anche un'eresia,
ma rispetto allo studio "Ambrosetti" non è un'eresia - va collegato
al decentramento dei servizi sul territorio. Il telelavoro può
anche non essere interpretato esclusivamente come il lavoro a casa
propria, ma può essere interpretato come un decentramento delle
attività amministrative della Regione nei comuni, e questo si
collega alla polemica che c'è stata stamani con il collega
Vicquéry. Nella misura in cui noi colleghiamo il telelavoro al
decentramento dei servizi, cogliamo due risultati: uno è decentrare
dei servizi nel territorio, quindi evitare che la capitale Aosta
diventi il "caput mundi" di tutta la Regione, e due, delocalizzare
una serie di servizi sul territorio presso i comuni. In questo
senso non è più telelavoro ma è lavoro decentrato, per esempio
persone di quel Comune che svolgono una parte di telelavoro in
proprio nelle strutture pubbliche del Comune o presenti sul
territorio. Faccio un esempio: molte analisi chimiche - mi
riferisco all'Assessore Fosson - a Nus non vengono più fatte, e
questo va nella direzione opposta... analisi del sangue, mi è stato
detto ieri che devono fare una serie di esami preventivi...
(interruzione dell'Assessore Pastoret, fuori
microfono)
... no, morire, c'è tempo per morire, anzi mi reputo una persona
fortunata, sono arrivato a 65 anni e non ho visto un giorno di
ospedale!
Pastoret
(fuori microfono)
- ... ci hai mandato
gli altri...
Bortot (Arc-VA)
- ... questa è buona! Meglio non
rivangare il passato, sono stato accusato anche di queste cose, ai
miei tempi! Sì, uno mi disse: "se non la smetti, Sandro, mi fai
venire l'infarto!". Naturalmente non gli è venuto, avrei avuto un
bel problema di coscienza se fosse accaduta una cosa del
genere!
Tornando al tema, nel decentramento sul territorio dei servizi
intendo da una parte i servizi pubblici sanitari e amministrativi,
e quella è una bella partita che rientra in quelle direttive dello
studio, dall'altra le attività produttive; ma vede come si
intrecciano? Il decentramento dei servizi e delle attività
produttive fa sì che, quando un'azienda ha bisogno di competenze,
autorizzazioni, licenze e cose del genere, il decentramento fa sì
che l'azienda non debba recarsi continuamente alla capitale per le
autorizzazioni, per i servizi che può trovare sul territorio. Il
decentramento vuol dire servizi alle persone e servizi alle
aziende.
Se penso alle 14mila partite Iva che abbiamo nella nostra
Regione, il rumore che stanno facendo perché a catena il meccanismo
degli appalti li costringe a lavoro e attività in ambiti sempre più
ristretti dal punto di vista della remunerazione del loro capitale
e della qualità degli interventi, anche in questa direzione lo
studio "Ambrosetti" parla di sinergie e di iniziative, parla di
certificazioni e ricerca per non uscire dal mercato. Ma quello, lei
ci ha già provato due anni fa, non è andato molto bene, perché si è
messa di traverso un po' della sua maggioranza e un po'
dell'opposizione...
(interruzione dell'Assessore La Torre, fuori
microfono)
... no, c'era un progetto però la direzione era quella giusta,
perché sul risparmio energetico abbiamo delle aziende artigiane che
non sono in grado di fornire la certificazione necessaria. Ma se
Bortot o Dina Squarzino vuole intervenire sul risparmio energetico
della propria abitazione, se non ha la certificazione del prodotto
e del lavoro, non può ricorrere alla detrazione fiscale e ai
contributi regionali e questo mi sembra giusto. A questo punto però
scatta il meccanismo che il lavoro lo devo dare agli artigiani o
alle ditte che mi forniscono questa certificazione.
Anche qui abbiamo una duplice filiera: una di aggregare le
sinergie che abbiamo già, le professionalità di questi artigiani (e
non è un lavoro da poco perché non ne vogliono sapere di lavorare
assieme, mentre lavorando assieme, sono in grado di fornire le
certificazioni senza appesantire troppo la propria azienda);
l'altra, il servizio sul territorio con il telelavoro, e il
servizio decentrato migliora i servizi ai quali loro dovrebbero
accedere per restare sul mercato.
È un percorso che da una parte è molto semplice, dall'altra è
molto complicato, ma il percorso è già stato identificato e non è
difficile attuarlo, è difficile superare le resistenze dei singoli
lavoratori.
Non so se sono riuscito a farmi capire, siccome ci parliamo fra
di noi, siamo d'accordo, quasi quasi potevamo farlo al bar!
Presidente -
Vista l'ora, dichiaro conclusi per questa
giornata i lavori dell'odierna adunanza del Consiglio regionale. I
lavori riprenderanno domattina alle ore 9,00 con la discussione del
punto n. 20 all'ordine del giorno.
La seduta è tolta.
---
La seduta termina alle ore 19,57.
