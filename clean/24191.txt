Classificazione
ASSISTENZA SOCIALE



Oggetto del Consiglio n. 3170 del 19 dicembre 2007 - Resoconto
OGGETTO N. 3170/XII - Interpellanza: "Riduzione dei tempi di
erogazione di interventi di assistenza economica a favore degli
indigenti".
Interpellanza
Richiamata la legge regionale 19 del 27 maggio 1994 "Norme in
materia di assistenza economica", che prevede interventi di
assistenza economica atti a garantire il soddisfacimento dei
bisogni fondamentali (minimo vitale);
Preso atto che i tempi di accoglimento delle domande e di
erogazione delle prestazioni superano frequentemente il termine
previsto dalla delibera 25 del 2005, cioè i 90 giorni dalla data di
protocollazione dell'istanza;
Venuti a conoscenza che l'ufficio competente
dell'Amministrazione regionale ha in forza un unico impiegato che
deve fare fronte ad oltre 600 domande all'anno e che la Commissione
di valutazione si riunisce un massimo di quattro volte al
mese;
Evidenziato come almeno un terzo delle domande di minimo
vitale siano cronicamente ripetute negli anni, in quanto riferibili
a soggetti che per età o condizione sociale non hanno alcuna
possibilità di vedere migliorata la propria condizione
economica;
i sottoscritti Consiglieri regionali
Interpellano
la Giunta regionale per conoscere se intenda:
1) ridurre da 90 a 45 giorni i tempi di evasione delle
domande ex lege 19/94;
2) aumentare le risorse umane degli uffici
competenti;
3) aumentare le sedute della Commissione di valutazione dei
requisiti per l'accesso ai benefici della 19/94;
4) predisporre o accogliere un provvedimento di legge di
modifica della 19/94 che garantisca a tutti coloro che sono stati
riconosciuti, per tre anni consecutivi, in diritto dell'assistenza
economica prevista dalla legge 19/94 di poter ottenere
un'integrazione al minimo vitale continuativa.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Una parte dell'interpellanza, soprattutto
il punto n. 4, è stata sorpassata dal dibattito che c'è stato sulla
finanziaria, quindi non mi riferirò a questa parte. Rimane però la
necessità di capire nell'attuazione della legge n. 19 quali sono le
risorse che abbiamo a disposizione per dare delle risposte concrete
e precise ai nostri concittadini, perché abbiamo saputo che
ultimamente vi sono stati dei problemi abbastanza rilevanti, perché
pare che questo ufficio abbia un unico funzionario, che deve far
fronte a oltre 600 domande all'anno, e che quindi i tempi di
trattamento delle varie istanze diventino lunghi, superando
frequentemente negli ultimi mesi i 3 mesi e passa per avere una
risposta; questo perché, oltre al problema dell'impiegato unico, vi
è anche il problema che la Commissione di valutazione pare non si
riunisca che 3-4 volte al mese e questo comporta che non riesce ad
evadere un gran numero di domande. È quindi necessario valutare se
occorra rafforzare la Commissione in modo che possa svolgere più
sedute o prevedere per un certo periodo un numero di sedute alto,
per ridurre drasticamente i tempi. Teniamo conto che qui ci
riferiamo a delle persone fragilissime dal punto di vista sociale,
perché è gente che mediamente ha o un reddito nullo, o un reddito
di meno 430 euro al mese, per cui aspettare 3 mesi l'erogazione del
contributo della legge n. 19 può diventare fonte di disagio grave.
La nostra interpellanza era focalizzata a capire se si intendesse
mettere in piedi una serie di potenziamenti dell'ufficio competente
attraverso in particolare l'immissione di nuove risorse umane,
soprattutto aumentare le sedute delle Commissioni di valutazione
anche attraverso l'aumento del numero dei commissari, in modo che
si ottenga l'obiettivo che tutti noi vogliamo: quello di ridurre da
3 mesi a 1 mese, al massimo 1 mese e mezzo, i tempi fra il momento
in cui la persona fa la domanda e il momento in cui viene fatta
l'erogazione. Oggi, purtroppo, siamo a tempi molto diversi, fra
l'altro credo che si possa dire che questo rischia di ingenerare
nuova "linfa" per l'anno prossimo, perché, se i soldi arrivano
quando i problemi ci sono già stati, significa che questo rischia
di aggravare e che l'anno successivo tali persone sono obbligate di
nuovo ad adire alla legge n. 19. La legge n. 19 dovrebbe essere la
legge per un intervento di tipo temporaneo, ma se non è efficiente,
rischia di non raggiungere il suo scopo, anzi di provocare
cronicità nella situazione sociale.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Concordo che i tempi di erogazione di un
contributo, a chi lo chiede perché non ha da mangiare o da pagare
l'affitto, debbano essere rapidi. Questo problema è un impegno
sicuramente: quello di diminuire i tempi, anche se il grosso
problema, e l'obiettività è questa, è quello di decidere fra un
approfondimento di chi fa la richiesta, purtroppo sappiamo che
questi approfondimenti sono necessari... e la richiesta di dare
tali contributi al più presto, per cui c'è un iter che prevede
prima una relazione dell'assistente sociale... per la prima volta
lo scorso anno abbiamo stabilizzato 2 assistenti sociali, abbiamo
rinunciato a 2 posti in organico per fare un concorso che non
veniva più fatto dal 2000 per assistenti sociali e ne abbiamo
assunte 2 in pianta stabile, per il discorso che abbiamo fatto
stamani. L'assistente sociale, dicevo, che fa una relazione...
anche in questo... bisogna diminuire le assistenti sociali da
compiti di segreteria, che vengano indirizzate qualche volta sul
territorio per avere una maggiore disponibilità per questo. La
relazione poi viene portata alla Commissione e noi non abbiamo
difficoltà a fare la Commissione più di frequente, ma di questa,
per legge, fanno parte anche gli amministratori locali. È una
Commissione che si riunisce una volta la settimana, che ha però una
componente molteplice. Un dato importante è che al 26 novembre 2007
su 438 pratiche di minimo vitale vi sono state 160 procedure
d'urgenza, ossia 160 anticipazioni, perché la Commissione ha questa
possibilità: quando si segnala una procedura d'urgenza, ossia
un'esigenza al momento, viene portata subito in Commissione, viene
dato un anticipo e poi la pratica va avanti: questo dimostra
un'attenzione a tale esigenza. Se abbiamo bisogno di più risorse...
questo è vero, useremo anche la sua interpellanza per questo;
abbiamo chiesto già dallo scorso anno che a tale servizio della
legge n. 19 - vi sono le domande documentate - sia assegnata
un'unità in più. Bisognerebbe cercare di snellire le Commissioni,
ma il blocco non è lì perché poi deve ancora passare al bilancio
per le giuste osservazioni. Sulle altre considerazioni, come è
stato detto, le abbiamo già fatte... ma, siccome ho preso degli
impegni, voglio dimostrare che questi impegni hanno già una
calendarizzazione. L'appuntamento per rivedere quel minimo vitale
nelle persone al di sopra dei 65 anni è per il 28 dicembre, questo
venerdì avremo un incontro con i sindacati per studiare quel
reddito di cittadinanza che dovrebbe essere la risposta a quel
22,5% che recidivano in modo pluriennale alle richieste del minimo
vitale previsto dalla legge n. 19. Questo è quanto.
Presidente
- La parola al Consigliere Sandri.
Sandri (PD)
- Mi dispiace che non vi sia il Presidente
Caveri, ma in qualche modo c'è il grande, il grosso, insomma il
largo... l'Assessore alle finanze e, dato che alla fine è lui che
"scuce", dovrebbe prendere nota che l'Assessorato della sanità
abbisogna del personale, quindi adesso che siete in fase di
valutazione di tutte le procedure sull'assunzione del personale in
quota 2008, tenete conto che questa è una situazione
particolarmente delicata che abbisogna di avere un
potenziamento.
Mi sembra che l'Assessore stia tenendo sotto particolare
osservazione tutta la questione, mi ritengo soddisfatto delle
intenzioni espresse, mi auguro che tutto ciò riesca a tradursi poi
in dati precisi. Credo che sarebbe importante che le assistenti
sociali chiarissero alle persone che si rivolgono a loro la
possibilità dell'anticipazione, non per voler fare in modo che
tutti abbiano anticipazioni, però talvolta tali persone non sono
neanche tanto in grado di capire quali sono i loro diritti Dare
allora indicazioni affinché sia ben spiegata tutta la procedura, ma
anche questa possibilità, soprattutto nei casi in cui le assistenti
sociali si rendono conto che vi possono essere situazioni
d'urgenza, credo sia importante; sono certo che molte di loro già
lo fanno, ma un richiamo credo che possa sempre essere utile. Mi
auspico poi che dagli incontri con i sindacati e poi dall'incontro
del 28... si riesca a concretizzare anche un salario di
cittadinanza, perché questo farebbe diventare la Valle d'Aosta
europea, cosa che l'Italia non è, perché è l'unico Paese che non ha
questo tipo di protezione, che è invece presente in tutti i primi
15 Paesi dell'UE, ossia in tutti i Paesi dell'Europa con cui
abbiamo "camminato" per tanto tempo.
