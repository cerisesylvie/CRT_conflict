Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2240 del 17 ottobre 2001 - Resoconto
OGGETTO N. 2240/XI Servizi erogati dalle strutture
psichiatriche per la tutela della salute mentale.
(Interrogazione)
Interrogazione Premesso:
- che la problematica della salute mentale costituisce una
priorità assoluta nelle politiche sanitarie della Regione;
- che, considerate le carenze strutturali del reparto di
psichiatria, il presidio denominato "ex Maternità" dovrebbe essere
oggetto di ampio intervento di sistemazione generale;
- che tra le aree interessate dall’integrazione
socio-sanitaria, considerata nell’ambito del PSS una
priorità strategica, rientra quella afferente alla salute
mentale;
- che, malgrado i buoni intenti sanciti nelle diverse edizioni
del PSS, i servizi offerti sul territorio sono sovente
insufficienti;
i sottoscritti Consiglieri regionali
Interrogano
l’Assessore delegato per conoscere:
1) se la Regione ha completato la mappatura dei servizi e delle
strutture psichiatriche cui fare riferimento: in caso affermativo,
qual è il quadro complessivo che emerge;
2) qual è lo stato degli interventi di sistemazione presso
l’ex Maternità;
3) se l’esperienza delle strutture residenziali
terapeutico-riabilitative costituisce una risposta positiva in
termini di servizio all’utenza.
F.to: Tibaldi - Lattanzi
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
L’interrogazione prende avvio
da premesse largamente condivisibili e anzi condivise al punto da
aver rappresentato e da rappresentare alcuni degli elementi
ispiratori dello stesso Piano sociosanitario regionale. La
problematica della salute mentale è effettivamente una priorità, la
ristrutturazione dell’ex Maternità è un'esigenza,
l’integrazione sociosanitaria è
anch’essa una priorità strategica, i servizi sul
territorio vanno perfezionati. L’interrogazione
riprende in effetti le stesse argomentazioni del Piano
sociosanitario. In particolare si rileva che il primo interrogativo
dei Consiglieri proponenti può risultare direi fuorviante: se la
Regione non avesse completato la mappatura dei servizi e delle
strutture psichiatriche a cui fare riferimento, non sarebbe stato
possibile predisporre il piano che invece è stato predisposto e
portato all'approvazione.
La lettura del piano stesso evidenzia che la mappatura non solo
esiste, ma indica, distretto per distretto, e tipologia di
strutture e di servizio per tipologia, l’esistente e
ciò che inoltre il piano si propone di realizzare. Fornisco un
quadro riepilogativo dal quale si evince che, per quanto concerne i
centri diurni del distretto n. 1 e del distretto n. 4, sono
previste due nuove strutture che andranno ad aggiungersi a quella
già esistente nel distretto n. 2.
Per quanto riguarda invece le residenze
terapeutico-riabilitative, includendo in questa definizione sia le
strutture ad elevato bisogno sociosanitario assistenziale che
quelle a basso bisogno, alle due strutture esistenti nel distretto
n. 2 ne andranno aggiunte altre 3: una nel distretto n. 1 e due nel
distretto n. 4. I dati relativi allo stato degli interventi presso
l’ex Maternità sono i seguenti. I lavori di
ristrutturazione del 1° lotto del reparto di Psichiatria sono
terminati, circa un mese fa è stato completato il trasloco. Sono in
fase di affidamento gli incarichi per la progettazione definitiva
ed esecutiva per la ristrutturazione del piano seminterrato e la
realizzazione di un nuovo corpo nel cortile interno.
Le opere previste sono: al piano seminterrato un office e mensa,
una sala riunioni, spogliatoi e servizi per il personale, servizi
igienici per il pubblico, carico e scarico merci, magazzini e
depositi, disimpegni vari, impianti generali; al piano rialzato una
hall e una sala di attesa.
Il progetto preliminare prevede che gli accessi alla struttura
vengano modificati rispetto alla situazione attuale: si prevede di
realizzare l’ingresso principale nel cortile interno
retrostante, dove possono essere creati nuovi servizi per la
ricezione non più localizzabili presso l’ingresso
tradizionale a sud. Gli importi previsti sono circa 9 miliardi di
lire. Benché i proponenti non ne abbiano fatto menzione, colgo
l’occasione per informare che hanno preso avvio
finalmente i lavori di ristrutturazione del Poliambulatorio di
Donnas al cui interno troveranno collocazione un centro diurno e
una comunità terapeutica riabilitativa.
Il terzo punto dell'interrogazione potrebbe risultare inficiato
da un equivoco di fondo. Questa Amministrazione non concepisce le
strutture residenziali terapeutico-riabilitative come una risposta
che può essere positiva o negativa a seconda degli effetti che
produce, quindi non ci si può porre la domanda se li si consideri
positivamente o negativamente. Piuttosto che questa
Amministrazione, a fronte della particolarità e della complessità
della malattia psichiatrica, che difficilmente può essere
considerata risolta a conclusione di un percorso di cura e di
riabilitazione, ritiene che le strutture residenziali
terapeutico-riabilitative siano soltanto una delle risposte e fra
queste quella che contribuisce a limitare l'istituzionalizzazione
del malato come tale conservando la caratteristica di non essere
dei cronicari.
La loro natura di strutture aperte, costituendo un momento più o
meno lungo, ma non definitivo di degenza, è indiscutibilmente parte
di un percorso che richiede l’apporto o di altre
strutture o di più servizi al fine di affrontare in modo adeguato
le diverse modalità e fasi della malattia ivi comprese le
ricadute.
C’è una considerazione conclusiva che mi permetto
di sottoporre all’attenzione ritenendo di poterne
condividere una preoccupazione di fondo che sento implicita
nell'interrogazione. Le strutture esistenti non sono sufficienti,
questo lo sappiamo, lo abbiamo espresso nel piano proprio
nell’intento di rispondere con gradualità, ma
esistono i servizi nel loro insieme, quelli effettuati nei
poliambulatori e negli interventi domiciliari. Qui il discorso
cambia.
È in atto uno sforzo considerevole per rendere questi servizi
sempre più diffusi sul territorio e sempre più efficaci. Sarebbe
quindi opportuno ed è opportuno valutare l’insieme
della risposta alle problematiche psichiatriche non solo in termini
di strutture, ma in termini di servizi che passano dal
poliambulatorio all'assistenza territoriale e domiciliare, ma anche
per esempio all'integrazione lavorativa che è un settore che è
seguito in parte dall’Assessorato della sanità, ma
principalmente dall'Agenzia del lavoro e da altre strutture
deputate.
Ricordo che a questo proposito è in atto un forte ripensamento
sulla legge n. 180 che ha avuto enormi meriti prevedendo la
chiusura dei manicomi, ma che è datata e alcune crepe sono ben
visibili e vanno rapidamente rattoppate. Seguiamo assieme alle
altre regioni questo percorso evolutivo di ripensamento alla legge
n. 180, di certo sul problema delle malattie psichiatriche
c’è ancora molto da fare.
Président
La parole au Conseiller Tibaldi.
Tibaldi (FI)
Mi dichiaro soddisfatto della risposta
dell’Assessore Vicquéry all'interrogazione che, come
ha rilevato giustamente, prende spunto da alcuni passaggi chiave
del Piano sociosanitario, passaggi chiave che identificano degli
obiettivi.
L'interrogazione in oggetto ha la funzione di monitorare quale
sia il percorso attualmente utilizzato dalla Pubblica
amministrazione nel conseguimento di questi obiettivi ed abbiamo
preso atto che sono stati fatti alcuni passi in avanti, anche se
piccoli, atti a risolvere la complessa problematica della salute
mentale nella nostra Regione. Chiederei
all’Assessore, se fosse possibile, avere copia della
risposta scritta di cui ha dato lettura.
