Classificazione
AMMINISTRAZIONE REGIONALE
Celebrazioni



Oggetto del Consiglio n. 1756 del 25 gennaio 2006 - Resoconto
OGGETTO N. 1756/XII - Celebrazione del "Giorno della memoria"
per ricordare la tragedia della deportazione e dello sterminio nei
campi di concentramento. (Approvazione di risoluzione)
Risoluzione
Il Consiglio regionale della Valle d'Aosta
Nel doveroso ricordo
degli orrori e della tragedia della deportazione e dei campi
di concentramento e di sterminio
In memoria
di quanti hanno subito la persecuzione e la profonda
umiliazione perpetrate dalla follia nazi-fascista;
Preoccupato
per i tentativi di negare l'Olocausto e per l'insorgenza di
nuovi fenomeni di intolleranza legati all'integralismo islamico e
per i genocidi che ancora insanguinano molte regioni del
mondo;
Ricorda
che il giorno 27 gennaio, data dell'abbattimento dei cancelli
di Auschwitz, è stato riconosciuto come "Giorno della Memoria", al
fine di ricordare la Shoah, le leggi razziali, la persecuzione
italiana dei cittadini ebrei, la deportazione, la prigionia e la
morte, nonché tutti coloro che, pur in campi e schieramenti
diversi, si opposero al progetto di sterminio, salvando altre vite
e proteggendo i perseguitati anche a rischio della propria
vita;
Condanna
tutte le manifestazioni di antisemitismo, xenofobia e odio
razziale ancora presenti nel mondo;
Ritiene
fondamentale conservare nella memoria del Paese, e in
particolare delle giovani generazioni, il ricordo su quanto è
accaduto al popolo ebraico e ai deportati militari e politici
italiani nei campi di sterminio nazisti affinché simili eventi non
possano mai più ripetersi.
F.to: Cesal - Riccarand - Salzone - Nicco - Viérin
Marco
Presidente - La parola al Consigliere Cesal.
Cesal (UV) - Sarò molto breve nell'illustrazione della
risoluzione, perché ritengo che l'argomento che tratta sia un
argomento talmente importante, di un livello talmente alto, per cui
qualsiasi parola rischia di non aggiungere nulla a quella vicenda
tragica che vogliamo ricordare appunto con la data del 27 gennaio.
Si rischia parlando di scadere nella retorica e credo che la
vicenda della deportazione nei campi di concentramento non
necessiti di retorica. Ho visitato lo scorso anno insieme ad una
delegazione di questo Consiglio i campi di concentramento di
Auschwitz e devo ricordare che sono uscito particolarmente
frastornato da quella visita. Qualcuno della comitiva non è
riuscito a terminare il giro che avevamo programmato, tale è stata
l'emozione che questa visita ha provocato in ognuno di noi. Il 27
gennaio, dicevamo, la data dell'abbattimento dei cancelli di
Auschwitz, della liberazione del popolo ebreo che era per buona
parte lì rinchiuso, gli omosessuali, tutte le minoranze, i Rom,
eccetera, rappresenta una data significativa e simbolica, che per
questa nostra istituzione, istituzione democratica, deve essere
doverosamente ricordata. Credo vi sia stata la convergenza di tutto
il Consiglio su questo documento, essenziale nei suoi contenuti,
ritengo che vi sia qualche distinguo che mi è stato rappresentato
dai colleghi del gruppo "La Casa delle Libertà", ma che in buona
sostanza condividiamo i principi contenuti in questo documento.
Invito pertanto il Consiglio a votare a favore di questo documento,
superando le divergenze del momento, legate anche a situazioni
attuali, tenendo conto del livello di abiezione in cui può cadere
il genere umano, in cui è caduto il genere umano. Dobbiamo cercare
di ricordare alle giovani generazioni che questo non deve più
avvenire ed è con questa intenzione che abbiamo presentato tale
iniziativa, perché vogliamo ricordare ai giovani in quale livello
di abiezione è caduta l'umanità.
Presidente - Dichiaro aperta la discussione generale. Comunico
che il gruppo "La Casa delle Libertà" ha presentato un emendamento,
che vi sarà distribuito.
La parola al Consigliere Frassy.
Frassy (CdL) - Pensiamo che si debba aggiungere qualcosa a
quanto è stato testé illustrato dal collega Cesal e a quanto è
scritto nella risoluzione che è stata distribuita e sottoscritta da
tutti i gruppi, ma non dal nostro gruppo. Devo dire che mi tocca
correggere in parte, se non smentire il collega Cesal, quando, ad
esordio della sua illustrazione, ha detto:
"è un argomento
delicato, dove l'aggiunta di qualsiasi ulteriore parola potrebbe
prestarsi a considerazioni di tipo politico che non vorremmo
fare"
. Sulle considerazioni di tipo politico, che non vorremmo
fare, mi soffermerò subito dopo, ma sulla precisazione delle
aggiunte avrei gradito che il collega Cesal, nel far riferimento al
distinguo che il nostro gruppo aveva posto, avesse anche fatto
riferimento a quella parte di distinguo che lui, come primo
firmatario della risoluzione, ha recepito rispetto al testo della
risoluzione. Cercherò di spiegarmi meglio. Questa è una risoluzione
che riteniamo condivisibile per lo spirito di mantenere vivo il
ricordo e, per certi versi, il monito di un passato lontano, ma in
realtà molto vicino. Condividiamo il terzo capoverso di questa
risoluzione, dove, oltre ad esprimere preoccupazione per il
tentativo di negare l'Olocausto da parte di certi storici
revisionisti - ammesso che abbia senso ancora definirli storici -,
condividiamo la preoccupazione per
"l'insorgenza di nuovi
fenomeni di intolleranza"
- e condividiamo tale preoccupazione
con la precisazione che il collega Cesal ha voluto recepire: -
"legati all'integralismo islamico"
, che avevamo auspicato, e
condividiamo ancora la preoccupazione per
"i genocidi che ancora
oggi insanguinano molte regioni del mondo"
. Perché abbiamo
voluto sottolineare questo capoverso? Perché riteniamo importante
che non si possa, su un argomento tanto importante e tanto attuale,
dimenticare il presente per ricordare solo il passato. Penso che
abbiamo l'obbligo morale di evitare che qualcuno possa, seppure in
forme diverse, seppure riconducendosi magari a filosofie diverse,
perpetrare quella persecuzione che aveva causato la "Shoah". Non
possiamo oggi ignorare quello che accade al popolo di Israele, non
possiamo ignorare che oggi c'è una parte, per fortuna minoritaria,
ma purtroppo rumorosa non solo per le dichiarazioni che vengono
espresse a livello istituzionale - mi riferisco all'Iran nei suoi
vertici rappresentativi dello Stato - sul diritto addirittura di
esistenza dello Stato di Israele o, peggio, ancora della
popolazione israeliana come popolazione avente una sua identità, ma
per le affermazioni ancora più rumorose a seguito di quegli
attentati che vengono sistematicamente effettuati a danno di una
popolazione civile colpita nei suoi movimenti di tutti i giorni,
con le bombe sugli autobus, con gli attentati nei mercati.
Riteniamo che questa sia una risoluzione importante, ma debba avere
la consapevolezza che la condanna di quello che è accaduto nel
passato deve essere una condanna ferma e risoluta anche nei
confronti di coloro che, comunque sia, con strumenti e ideologie
differenti, portano la stessa filosofia di sterminio e la stessa
filosofia di genocidio. Abbiamo di conseguenza presentato un
emendamento che inserisce dopo il
"Ricorda"
e prima del
"Condanna"
, il seguente paragrafo:
"Esprime piena
solidarietà al popolo israeliano oggetto di continue e barbare
azioni terroristiche ispirate dall'odio antisemitico
dell'integralismo islamico."
Integralismo islamico che è un
concetto diverso dal concetto dell'Islam, ma che è una
degenerazione dei principi islamici e che correttamente il collega
Cesal ha ritenuto di recepire nelle premesse, che esprimono
preoccupazione. Penso che una risoluzione che non voglia tenere in
considerazione la situazione attuale corra il rischio, collega
Cesal - mi rivolgo al collega Cesal perché è lui che ha fatto
riferimento a preoccupazioni di tipo politico - di ignorare una
parte della realtà. Penso che questa sia l'assemblea dove viene
fatta la politica, penso che politica sia tutto ciò che riguarda la
"polis", i rapporti civili e che anche questa risoluzione sia
politica. Auspico che su un argomento del genere il Consiglio abbia
la consapevolezza di trovare una via di uscita unitaria e
soprattutto coerente con le premesse di questo documento.
Presidente - La parola alla Consigliera Squarzino Secondina.
Squarzino (Arc-VA) - Vorrei reagire all'emendamento alla
risoluzione. Qui credo vi sia una lettura unidirezionale della
questione, nel senso che, se prendiamo l'oggi, dobbiamo indicare
tutte le realtà in cui oggi vi sono guerre, interventi
discriminatori fatti in nome di una distinzione fra una razza e
un'altra. La "Giornata della memoria" è fatta per ricordare come,
nel momento in cui si elevano delle barriere fra un gruppo e un
altro, fra una categoria e un'altra, considerando l'altro gruppo o
l'altra categoria non persona, si giunga a delle aberrazioni di cui
Auschwitz e gli altri campi di concentramento sono l'esempio.
Auschwitz e gli altri campi di concentramento non hanno visto
soltanto come vittime gli Ebrei e il popolo ebraico. Sottomano ho
un libro: "Il silenzio dei vivi" di Elisa Springer, che credo molti
di noi conoscano, ricordo che Elisa Springer è stata anche inserita
nella rosa delle finaliste del premio "Donna dell'anno" del
Consiglio regionale della Valle d'Aosta, Elisa Springer nella parte
conclusiva dice che bisogna continuare a ricordare: non
dimenticare, ma non dimenticare gli Ebrei, gli zingari, i bambini,
i "Testimoni di Geova", gli omosessuali, gli artisti, i musicisti
sterminati nel "lager". Il "lager" era il luogo dove si
sterminavano delle persone non solo in quanto ebree, ma in quanto
categorie, diverse per razza, per idee. Credo che non possiamo
dimenticare che questi campi di sterminio hanno esteso il concetto
di sterminio da una categoria a tutte le altre, pertanto non
ritengo utile individuare con precisione una categoria precisa
perché - ripeto -, se vogliamo attualizzare ad oggi, abbiamo un
elenco sterminato, dai Kurdi al Darfur, a tutte le altre situazioni
dove, in nome del disprezzo dell'altro, si vuole colpire
qualcuno.
Presidente - La parola al Presidente della Regione, Caveri.
Caveri (UV) - Vorrei intervenire più che come Presidente della
Regione come membro di questa Assemblea, nella speranza che si
possa giungere ad un voto unanime su tale documento, che è stato
presentato credo giustamente da una serie di Capigruppo, perché
ritengo che questo sia un argomento importante. La scelta del
Parlamento italiano di dar vita a questa "Giornata della memoria" è
una scelta che personalmente ritengo molto significativa. Mio papà
aveva 20 anni nel 1943 e, assieme ad altri militari che furono
internati partendo dalla Valle d'Aosta, andò come prima
destinazione per alcuni mesi ad Auschwitz, oggi Oswiécim. Per me è
stato particolarmente commovente visitare il campo di Auschwitz,
perché avevo in mente i ricordi del mio papà e il ricordo più
drammatico è quando mio papà mi raccontava di una mattinata in cui
da un terrapieno vicino alla Vistola esisteva una vista complessiva
del campo di Auschwitz e un prete polacco disse a mio papà: "vedi
quei camini che fumano sono le persone che vengono gassate
all'interno del campo, sono gli Ebrei che venivano gassati
all'interno del campo e poi passati nei camini". Abbiamo visto con
i colleghi come questa macchina di morte avesse raggiunto negli
ultimi mesi una capacità distruttiva e un orrore assolutamente
incredibile. Credo quindi che si dovrebbe votare all'unanimità,
chiedo anche al collega Frassy di rilevare come ciascuno di noi può
dare al voto del testo presentato delle motivazioni aggiuntive, che
possono essere espresse in quest'aula, ma credo che oggi dividersi
alla fine su un voto potrebbe risultare estremamente negativo.
Il Governo regionale ha deciso da quest'anno, con la presenza
delle massime autorità, di dare anche un maggior risalto a tale
data della "Giornata della memoria" con la deposizione di una
corona al monumento qui vicino ricordando in particolare quella
frase di Duccio Galimberti, che riassume tutte le vicende che hanno
portato il movimento antifascista ad esprimersi sull'insieme delle
ragioni che ci portano ad essere contrari ad una dittatura.
Certamente l'adesione del Fascismo con le leggi razziali,
l'adesione a questa teoria che Hitler aveva concretizzato nel libro
"Mein Kampf", ebbene queste vicende ci portano a dire che è bene
che la "Giornata della memoria" venga illustrata soprattutto alle
generazioni più giovani, che non hanno avuto la fortuna/sfortuna di
avere testimoni diretti, come è capitato nel caso del mio papà.
Presidente - Pare anche a me necessario almeno cercare di
giungere a un testo unitario su una questione di tale rilievo,
quindi posso proporre una breve sospensione per cercare di
discutere ulteriormente sulla questione posta.
Il Consiglio è sospeso per 10 minuti.
Si dà atto che la seduta è sospesa dalle ore 18,46 alle ore
19,01.
Presidente - Riprendiamo i lavori.
La parola al Consigliere Cesal.
Cesal (UV) - Per dire - e di questo devo anche ringraziare per
la disponibilità del gruppo della "CdL" - che abbiamo raggiunto un
accordo su tale risoluzione, in quanto riteniamo che un voto
unanime possa rafforzare meglio il concetto che vogliamo esprimere.
La "CdL" ritira il proprio emendamento e viene inserito un nuovo
emendamento: nel capoverso:
"
Preoccupato per i tentativi
di negare l'olocausto"
, si elimina poi il prosieguo di quella
frase, per rendere il testo più coerente e per non attualizzarlo e
contestualizzarlo alle vicende attuali. Ringrazio per la buona
volontà messa dal gruppo "Arcobaleno", che ha partecipato
attivamente, mi sono dimenticato di dirlo prima per quanto riguarda
il Consigliere Frassy, perché anche lui aveva contribuito alla
stesura del testo. Li ringrazio e credo che a questo punto possiamo
votare il testo all'unanimità.
Presidente - La parola al Consigliere Frassy.
Frassy (CdL) - A questo punto voteremo tale documento, lo
votiamo perché lo abbiamo detto ad esordio del mio intervento in
discussione generale, ad illustrazione di quell'emendamento, che
c'era l'auspicio che si trovasse una via d'uscita che accomunasse
il Consiglio. Rimane però un rammarico, Presidente Caveri, e adesso
glielo spiego cosa c'entra lei: c'entra, perché, al di là
dell'aneddoto da lei raccontato - e devo dire che comunque la Valle
d'Aosta è fortunata ad avere un Presidente che per ogni situazione
storica riesce ad avere un fatto concreto sul quale esemplificare
la situazione storica, perché molte volte sulla storia forse si
riesce a ragionare -, c'è il rammarico che non si riesce a
ragionare sull'attualità. Questo è il rammarico che rimane, nel
senso che tale risoluzione diventa una risoluzione commemorativa,
retrospettiva, seppure di un alto valore che tuttora permane, ma
noi esprimiamo solidarietà nei confronti di un periodo, nei
confronti di Ebrei morti, e il rammarico è che non riusciamo ad
esprimere la stessa solidarietà nei confronti degli Ebrei vivi e
questo ci crea qualche imbarazzo; comunque, nel momento in cui la
decisione è quella di commemorare la data storica, il nostro gruppo
c'è.
Presidente - La parola alla Consigliera Squarzino Secondina.
Squarzino (Arc-VA) - Per dichiarare il voto favorevole del
nostro gruppo a questa risoluzione, perché ne condividiamo appieno
tutte le motivazioni e siamo contenti che vi sia un testo in cui
tutti si riconoscono. Vorrei, se mi consente l'Assessore Charles,
attirare l'attenzione sull'ultimo capoverso, nel senso che qui è
stato volutamente generico, ma qui c'è un'affermazione molto forte
in cui si dice:
"si ritiene fondamentale conservare nella
memoria del Paese, e in particolare delle giovani generazioni, il
ricordo su quanto è accaduto..."
. Credo che le scuole debbano
essere oggetto di particolare attenzione rispetto a queste
problematiche e, anche se qui non elenchiamo in modo esplicito
iniziative da svolgere nelle scuole o nella comunità tutta, credo
che tale attenzione vi sia e sollecito l'Assessore a progettare e a
vedere cosa si può fare sempre di più nelle scuole per questo
argomento.
Presidente - L'emendamento presentato dal gruppo "La Casa delle
Libertà" è stato ritirato, ne do lettura per il verbale:
Emendamento
Dopo il 5° paragrafo aggiungere:
"Esprime piena solidarietà al popolo israeliano oggetto di
continue e barbare azioni terroristiche ispirate dall'odio
antisemitico dell'integralismo islamico."
Pongo in votazione il nuovo testo concordato, di cui do
lettura:
Risoluzione
Il Consiglio regionale della Valle d'Aosta
Nel doveroso ricordo
degli orrori e della tragedia della deportazione e dei campi
di concentramento e di sterminio;
In memoria
di quanti hanno subito la persecuzione e la profonda
umiliazione perpetrate dalla follia nazi-fascista;
Preoccupato
per i tentativi di negare l'Olocausto;
Ricorda
che il giorno 27 gennaio, data dell'abbattimento dei cancelli
di Auschwitz, è stato riconosciuto come "Giorno della Memoria", al
fine di ricordare la Shoah, le leggi razziali, la persecuzione
italiana dei cittadini ebrei, la deportazione, la prigionia e la
morte, nonché tutti coloro che, pur in campi e schieramenti
diversi, si opposero al progetto di sterminio, salvando altre vite
e proteggendo i perseguitati anche a rischio della propria
vita;
Condanna
tutte le manifestazioni di antisemitismo, xenofobia e odio
razziale ancora presenti nel mondo;
Ritiene
fondamentale conservare nella memoria del Paese, e in
particolare delle giovani generazioni, il ricordo su quanto è
accaduto al popolo ebraico e ai deportati militari e politici
italiani nei campi di sterminio nazisti affinché simili eventi non
possano mai più ripetersi.
Consiglieri presenti, votanti e favorevoli: 28
Il Consiglio approva all'unanimità.
Presidente - Su questo punto concludiamo i nostri lavori.
La seduta è tolta.
---
La réunion se termine à 19 heures 7.
