Classificazione
TRASPORTI E VIABILITÀ
Trasporti



Oggetto del Consiglio n. 1264 del 10 giugno 2015 - Resoconto
OGGETTO N. 1264/XIV - Interpellanza: "Interventi per la
modifica degli orari dei treni e dei pullman per agevolare i
lavoratori della Media e Bassa Valle".
Presidente
- Per l'illustrazione, ha chiesto la parola il
Consigliere Bertschy, ne ha facoltà.
Bertschy (UVP) -
Grazie Presidente.
Il tema dei trasporti è un tema ricorrente in Consiglio
regionale, mi pare, Assessore, possa anche rilevare che
generalmente le iniziative che proponiamo sono iniziative che hanno
un loro interesse soprattutto costruttivo, si rilevano delle
esigenze, dei disagi a volte sul territorio e si cercano di portare
alla discussione del Consiglio regionale. L'atteggiamento che
portiamo in Consiglio su più argomenti quindi è questo e
continueremo in questa direzione.
Rispetto ai trasporti, la nostra segnalazione,
quest'interpellanza rileva come in un momento di crisi, come
abbiamo già detto, sia sempre più importante dare anche parziali e
piccole risposte alle persone, soprattutto quando le persone
abitano distanti dai luoghi dei servizi e di lavoro. La copertura
rispetto ai collegamenti di Media e Bassa Valle rispetto ad Aosta,
dove abbiamo innanzitutto il centro ospedaliero, posti di lavoro e
famiglie che si devono muovere, è parzialmente data dalle corse dei
pullman che viaggiano con frequenza oraria, mentre ci sono
difficoltà rispetto ai treni. È vero però che le corse dei pullman
per salire da Pont-Saint-Martin ad Aosta ci mettono un'ora e 20
minuti. Un lavoratore che abita in Media Valle, a Gressoney, o in
alta Valle di Ayas, o nella Valle di Champorcher ci aggiunge anche
il tempo di percorrenza, oltre ai turni di lavoro che generalmente
vanno dalle 7 alle 8 ore, si rischia di stare fuori di casa in
orari difficili come quelli della notte o quelli del primo mattino
12-13-14 ore. Non crediamo quindi che, pur supportando e pur avendo
dei servizi, questi siano dei servizi per persone che magari poi
hanno famiglia, mamme che devono rientrare a casa e devono comunque
dare delle risposte. Capiamo bene che non si può raggiungere ogni
singola esigenza, però la inviteremmo attraverso
quest'interpellanza a verificare se queste esigenze ci sono, magari
anche attraverso una collaborazione con le organizzazioni sindacali
per far sì che i soldi che oggi spendiamo possano avere ancora una
migliore resa. È chiaro che sul treno conosciamo bene il problema,
che è quello che oggi non abbiamo ancora il nostro contratto con
Trenitalia, quindi saranno argomenti che potremo trattare dopo
l'estate e soprattutto per una nuova formulazione degli orari... La
invito quindi, appunto, a verificare attraverso quest'interpellanza
se l'esigenza è reale e come poter rispondere. Grazie.
Presidente -
Grazie. Per la risposta, ha chiesto la
parola l'Assessore Marguerettaz, ne ha facoltà.
Marguerettaz (UV) -
Grazie Presidente.
Grazie per l'interpellanza perché ci dà modo anche di affrontare
in modo costruttivo quelle che possono essere delle esigenze del
territorio, quindi un approccio che permette anche di evidenziare
lo stato dell'arte. Il problema dei lavoratori, come ben sa il
collega Bertschy, non è che non è stato affrontato e giustamente
nell'interpellanza si parla di quei momenti, particolari, che sono
il mattino presto, il rientro pomeridiano e la sera e, rispetto a
questo, ci sono dei servizi specifici per lavoratori che sono
integrati nella linea Aosta/Pont-Saint-Martin, che ovviamente ha
un'importanza particolare per le utenze scolastiche, quindi, quando
parliamo di lavoratori, parliamo di orari diversi. Dal fondovalle
ad Aosta, quindi la direzione Pont-Saint-Martin/Aosta, abbiamo
orari specifici per i lavoratori: alle ore 4,15 c'è la partenza da
Pont-Saint-Martin stazione con l'arrivo all'autostazione di Aosta
alle 5,35 (ovviamente il tempo di percorrenza è di un'ora e 20, ma
è giustificato dal fatto che deve raccogliere tutti gli operai che
ci sono su quella direttrice); lo stesso discorso l'abbiamo alle
12,15, sempre con partenza da Pont-Saint-Martin stazione e arrivo
alle 13,35. Ovviamente gli arrivi sono coincidenti con l'inizio del
turno, per cui il mattino, quando il turno inizia alle 6, il
pullman arriva alle 5,35; quando il turno inizia alle 2, l'arrivo è
alle 13,35. Terzo pullman specifico per i lavoratori è in partenza
da Pont-Saint-Martin alle 20,15, arrivo alle 21,35. Poi da Aosta
verso Pont-Saint-Martin, abbiamo la partenza da Aosta
all'autostazione alle 6,15 e l'arrivo a Pont-Saint-Martin alle
7,35, quindi coloro che finiscono il turno di notte possono uscire,
prendere il pullman e alle 7,35, sono a casa, esattamente così
succede alle 14,15 e alle 22,15. Nel corso del 2014, solo per dare
completezza, su richiesta di alcuni lavoratori della Cogne Acciai
Speciali, è stato eliminato il passaggio a Fénis, perché il
passaggio a Fénis avrebbe ulteriormente allungato il tempo di
percorrenza, ma non vi era un'utenza significativa e questo ha
permesso di recuperare cinque minuti. Oltre a questa linea, esiste
un altro servizio specifico di lavoratori sulla linea Aosta/Arnad,
con partenza da Aosta alle ore 4,40 e alle ore 12,50, e con
partenza da Arnad verso Aosta alle 6,05 e alle 14,05, servizio
proprio perché il sito di Arnad ha una sua attività.
Chiaramente ho avuto modo di parlare del TPL, del trasporto su
gomma, perché è l'unico argomento che è completamente nella nostra
disponibilità. Nel momento in cui avremo il trasferimento delle
competenze e potremo contrattualizzare il rapporto con Trenitalia,
potremo fare delle altre valutazioni, dove si potranno valutare
anche dei servizi su rotaia. Io le posso lasciare anche la risposta
che, oltre alle cose che le ho detto, riporta una tabella con il
numero dei passaggi annui del 2014, linea per linea, quindi
l'utilizzo, linea per linea, da e per Aosta con i vari orari.
Presidente -
Per la replica, ha chiesto la parola il
Consigliere Bertschy, ne ha facoltà.
Bertschy (UVP)
- Grazie Assessore.
Come ribadisco, siamo appunto a conoscenza che tutta una serie
di servizi sono assegnati e sono compresi nel bilancio della nostra
Regione, perché li paghiamo attraverso il TPL, quindi le
segnalazioni che sono state fatte vanno nella direzione di renderli
più efficaci anche rispetto, probabilmente, a categorie di
lavoratori che fino ad ora non sono state osservate e chiaramente
l'attenzione deve essere posta a non togliere altri servizi, perché
questi sono servizi che rispondono ad orari e ad aziende, seppur
grandi come la Cogne, diversi. La mia attenzione quindi sarà quella
ora di sentire con le persone che hanno fatto l'osservazione,
presentare la sua risposta, valutare in senso propositivo eventuali
miglioramenti nell'ambito di una riorganizzazione dei servizi che
non aumentino la spesa, perché abbiamo tutti quest'intenzione.
Rispetto al treno, abbiamo presentato una mozione, insieme al
gruppo ALPE, per dare una tempistica poi ai lavori che il Consiglio
sui trasporti ha iniziato a portare nella direzione di arrivare a
delle soluzioni più concrete, ad essere concreti nel lavoro da
fare. Rispetto al treno, noi presentiamo quest'iniziativa come
altre, perché ci immaginiamo che nei prossimi mesi si lavorerà a
tamburo battente per la realizzazione di quell'integrazione
gomma-ferro che è necessaria per migliorare la qualità della vita
delle persone. Ribadisco che per chi deve salire da una valle
laterale ad Aosta metterci un'ora e 20 minuti è un servizio, ma è
anche un servizio di una certa fatica, soprattutto rispetto ad
alcuni lavori e ad alcune situazioni. Grazie.
Presidente -
Grazie. Punto 13 all'ordine del giorno.
