Classificazione
SPORT E TEMPO LIBERO
Manifestazioni sportive



Oggetto del Consiglio n. 2875 del 25 ottobre 2023 - Resoconto
OGGETTO N. 2875/XVI - Interrogazione con risposta immediata:
"Azioni per evitare il mancato passaggio della tappa del Giro
d'Italia in programma nel 2024".
Bertin (Presidente) -
Punto n. 8.04. Consigliere Manfrin
ne ha facoltà.
Manfrin (LEGA VDA) -
Chiedo scusa ai colleghi che hanno
iniziative analoghe, ma la notizia è arrivata esattamente nel
momento in cui c'era il deposito delle iniziative, quindi il nostro
gruppo l'ha elaborata in una fase successiva.
Come abbiamo voluto riassumere nell'interrogazione che abbiamo
depositato e come sappiamo, purtroppo a maggio avrebbe dovuto
tenersi la XIII tappa del Giro d'Italia che doveva toccare la
nostra regione: si è messo a piovere e quindi sono stati attivati
dei protocolli che noi abbiamo ritenuto eccessivi. Questo, viste
anche le condizioni generali, visto anche che, comunque, la tappa
che prevedeva il Piemonte è stata portata a compimento. Avevamo già
chiesto conto del fatto che la nostra regione fosse completamente
saltata dal Giro d'Italia.
In occasione di questa nostra richiesta - proprio con un
Question Time - già all'epoca ci fu risposto che c'erano già state
delle proteste, delle lettere formali, da parte sia del Presidente
che dell'Assessore delegato e che, sostanzialmente, si era
prospettata la possibilità che ci fosse già un accordo per avere
una sorta di risarcimento per la nostra regione.
Questa sorta di accordo, questa sorta di risarcimento, però si è
infranto rispetto alle notizie di cui siamo venuti a conoscenza
nella giornata di venerdì, quando abbiamo avuto conferma della
mappa del Giro d'Italia e abbiamo visto che, plasticamente, la
Valle d'Aosta non è ricompresa al suo interno.
Con quest'interrogazione chiediamo quali siano state le azioni
messe in campo atte ad evitare il ripetersi del mancato svolgimento
della tappa nella nostra regione.
Presidente -
Risponde l'assessore Grosjacques.
Grosjacques (UV) -
Il collega Manfrin ha correttamente
riepilogato i fatti. Il 19 di maggio c'è stato il "fattaccio",
quindi il mancato attraversamento sul nostro territorio della tappa
del Giro; in data 23 maggio il sottoscritto e il Presidente della
Regione, a firma congiunta, hanno inviato una lettera al Comitato
organizzatore, quindi a RCS Sport, nelle persone
dell'amministratore delegato e del direttore del Giro,
rappresentando oltre al rammarico per il mancato passaggio, anche
una richiesta di risarcimento, che abbiamo indicato ovviamente come
risarcimento sportivo per quello che la Valle d'Aosta si aspettava
e che aveva in qualche modo costruito, pur essendo solo una tappa
di transito, per accogliere nelle migliori condizioni gli atleti e
la gara.
C'è stata, da allora a oggi, tutta una serie d'interlocuzioni;
ovviamente la lettera è stata
scritta quattro giorni dopo,
quindi sulla scorta anche dei colloqui che hanno avuto sia il
sottoscritto, di persona, che il Presidente della Regione,
telefonicamente, quella stessa mattina in cui c'è stato comunicato
il mancato attraversamento della tappa. C'è una cronologia e le
chiederei, collega Manfrin, se lei non ha nulla in contrario, di
attendere qualche giorno
in modo da potere rispondere in
modo esaustivo - mi auguro almeno che sia esaustivo - a lei e alle
iniziative ispettive degli altri colleghi che verranno discusse
congiuntamente, in modo da dare la cronologia di quello che è
successo, da allora ai giorni scorsi e in modo da dare piena
contezza delle attività che sono state fatte.
Presidente -
Per la replica, consigliere Manfrin.
Manfrin (LEGA VDA) -
Rimaniamo in attesa della cronologia
e di una risposta; credo però che, a prescindere dalla cronologia,
i fatti siano abbastanza noti e sotto gli occhi di tutti.
La mappa c'è, le tappe ci sono, c'è un Giro che innerva tutto il
Paese ma la Regione Autonoma Valle d'Aosta rimane in ogni caso
esclusa.
Non so se questa cronologia potrà, in qualche maniera, alleviare
quella che è sicuramente una nuova ferita aperta da questo mancato
passaggio; io mi auguro di no, temo però che potremmo rimanere
delusi.
