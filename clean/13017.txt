Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3973 del 25 novembre 1992 - Resoconto
OGGETTO N. 3973/IX Concessione di un contributo straordinario
di lire 50.000.000 a favore della Cooperativa Bourgeon de Vie a
r.l. di Aosta.
Presidente
Do lettura del testo della
deliberazione:
Deliberazione Il Consiglio Delibera
1) di approvare la concessione di un contributo di lire
50.000.000 per le attività svolte nel settore della
tossicodipendenza della Cooperativa Bourgeon de Vie a r.l. di Aosta
nell'anno 1992;
2) di approvare ed impegnare la relativa spesa di lire
50.000.000 (cinquantamilioni) da imputare al Capitolo 61160 del
bilancio di previsione della Regione per l'anno 1992 "Contributi,
sovvenzioni e sussidi ad Enti, istituzioni e fondazioni
assistenziali", che presenta la necessaria disponibilità;
3) di stabilire che alla liquidazione della spesa provveda
l'Ufficio di Ragioneria dell'Assessorato della Sanità ed Assistenza
sociale, su presentazione di documentazione attestante le spese
sostenute direttamente alla Cooperativa Bourgeon de Vie a r.l. con
sede in Aosta - Via Martinet, n. 4 - Partita I.V.A. 005008180072 -
con quietanza del presidente Sig. Marchesini Carlo, ai sensi
dell'articolo 58 della legge regionale 27 dicembre 1989, n. 90;
4) di stabilire che al pagamento della spesa provveda
l'Assessorato alle Finanze, ai sensi dell'articolo 59 della legge
regionale sopracitata.
Presidente
Ha chiesto la parola l'Assessore alla
Sanità ed Assistenza sociale, Cout.
Cout (PCI-PDS)
La Cooperativa in convenzione con
l'USL, segue da tempo la questione dei tossicodipendenti e per fare
questo si avvale del volontariato.
Da quest'anno ha pensato di organizzarsi in maniera più completa
assumendo anche del personale che lavora in qualità di dipendente.
Sono 4 le persone che costano alla cooperativa 85 milioni e mezzo.
Si è pensato di concedere un contributo di circa 50 milioni di
lire. Preciso però che non si tratta di un impegno, ma
l'elargizione di tale contributo si riferisce solo per
quest'anno.
Presidente
Ha chiesto la parola il Consigliere
Beneforti.
Beneforti (DC)
Dico subito che siamo a favore del
provvedimento. Conosciamo la necessità di questi centri, anche se
occorrerebbero alcuni approfondimenti. Ritengo quindi utile che il
contributo almeno per quest'anno, possa essere corrisposto.
Colgo l'occasione invece, per richiamare l'attenzione del
Consiglio su un avvenimento: dal 16 al 22 novembre ha avuto luogo
la prima settimana europea per la lotta alla tossicodipendenza. Nel
richiamare l'attenzione del Consiglio, non possiamo non chiederci
il perché in questa settimana, nella nostra Regione, non è stata
presa alcuna iniziativa atta ad evidenziare l'importanza
dell'avvenimento. Riteniamo che questa mancanza sia alquanto grave
in quanto in molte altre Regioni ed in tutti i paesi europei, si
sono svolte manifestazioni, convegni e confronti sul tema "come
prevenire e combattere il fenomeno della droga".
Questo disinteresse mostra la superficialità con la quale questa
maggioranza tratta problemi così importanti. Ci facciamo carico di
spese non indifferenti per la cura e non ci soffermiamo per fare un
bilancio sull'attività svolta. In passato inoltre, ci è stato
rifiutato un convegno proposto proprio in riferimento a questa
problematica.
Cercheremo comunque, come minoranza, di affrontare questo
aspetto ed a breve scadenza presenteremo un programma.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Anche a me pare che ci sia la
tendenza ad operare in modo pressapochista ed occasionale,
lasciando la gestione di un certo tipo di problemi, alle
impostazioni delle singole organizzazioni. Il dibattito sulla legge
Iervolino Vassalli, è in corso, si sono tenuti interessanti
discorsi ad alto livello, mentre qui non ci si pone neppure il
problema del dibattito.
Si preferisce risolvere la questione economicamente dispensando
qualche contributo in più.
Tutti i giorni leggiamo le cronache e verifichiamo due fenomeni
paralleli; da un lato un enorme numero di marocchini che vengono
arrestati mentre spacciano droga e dall'altra parte un'assoluta
assenza di informazione per quanto riguarda la prevenzione di
questi fenomeni.
Occorrerebbe allargare questo tipo di discorso ed operare
affinché coloro che pubblicamente vengono identificati come "mano
d'opera della mafia" vengano allontananti dalla nostra Valle,
perché è evidente che di fronte ad un reale pericolo sociale, non
basta più una semplice imposizione dell'ordine pubblico.
Vorrei ricollegarmi a quanto detto da Beneforti sul disinteresse
verso la giornata dedicata alla prevenzione sulla droga e mi chiedo
perché non si è utilizzata la mezz'ora di spazio televisivo a
disposizione, dedicato ad altro, per fare utile informazione come è
stato fatto dalla maggioranza delle televisioni, che hanno così
dimostrato di avere una civiltà culturale degna di un paese libero
come il nostro.
Presidente
Ha chiesto la parola l'Assessore alla Sanità
ed Assistenza sociale, Cout.
Cout (PCI-PDS)
Solo per riprendere un paio di
affermazioni rispetto all'oggetto in discussione: noi siamo
dell'avviso che programmazione voglia dire soprattutto un modo di
operare integrato ed organizzato. Per fare questo non sempre i
convegni sono utili.
Come Assessorato e sul problema delle tossicodipendenze, stiamo
cercando di operare allargando meglio gli interventi attuali. Per
esempio la Regione Valle d'Aosta è all'avanguardia rispetto
all'informazione nella scuola con il "progetto Arianna" ed in
riferimento a questo ci sono in studio delle proposte affinché
questo progetto venga integrato e non resti un progetto a sé.
Noi pensiamo che operando nel concreto possiamo trovare una
maggiore soluzione. Siamo anche noi del parere che, il contributo
concesso, si limiti a quest'anno.
Presidente
Ha chiesto la parola il Consigliere
Beneforti.
Beneforti (DC)
Vorrei ricordare che nessuno qui ha
messo in discussione il contributo alla Cooperativa.
Personalmente sono pienamente d'accordo nel sostenere queste
iniziative perché riconosco la necessità e l'utilità di questi
centri.
I convegni, lo sanno tutti, non risolvono i problemi, ma nel
passato, qui in Consiglio, quando si discutevano i finanziamenti
sul "progetto Arianna", ne è venuto fuori un lungo e fruttuoso
confronto. La richiesta di un convegno o di un incontro serve a
puntualizzare le situazioni e riflettere sulle problematiche della
prevenzione, in questo caso sulle tossicodipendenze.
Esiste una precisa relazione tra il "progetto Arianna" e gli
incontri che ne sono seguiti.
Era stato previsto che dopo 3 anni di attività si tenesse un
dibattito - confronto per fare una valutazione sull'applicazione
della legge sul finanziamento, come stendere dalla scuola al
territorio la prevenzione coinvolgendo gli Enti locali ed
applicando a questo la legge n. 3 del 1990 relativa ai giovani.
Questo incontro non si è ancora però tenuto. Voglio sottolineare
come invece si spendono elevate cifre per cose meno importanti.
Inoltre non è stata data risposta alla domanda sul perché la
nostra Regione non ha assunto iniziative nella giornata proclamata
dalla comunità europea come "giornata dedicata alla droga".
Presidente
Pongo in votazione il testo della
deliberazione:
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
