Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3392 del 19 marzo 2008 - Resoconto
OGGETTO N. 3392/XII - Interpellanza: "Riduzione dei posti
letto nel reparto malattie infettive dell'Ospedale
regionale".
Interpellanza
Preso atto che negli ultimi anni il reparto di malattie
infettive dell'Ospedale regionale si è visto ridurre drasticamente
il numero di posti letto disponibili, pur in presenza di un
significativo numero di ricoveri, sia legata alle patologie
trasmissive tradizionali (epatiti, tubercolosi, ecc...) sia a
processi infettivi secondari a caduta delle difese
immunitarie;
Venuti a conoscenza che, a partire dal giugno 2007, l'ultima
riduzione di posti letto a disposizione ha comportato un frequente
utilizzo di posti letto in altri reparti per pazienti di questa
unità budgetaria;
Sottolineato che tale carenza di spazi comporta inoltre una
stretta vicinanza tra pazienti con malattie trasmissibili e
pazienti immunodepressi con infezioni opportuniste;
i sottoscritti Consiglieri regionali
Interpellano
l'Assessore regionale alla sanità, salute e politiche sociali
per conoscere se intenda:
1) accertare in quanti casi pazienti delle malattie infettive
dell'Ospedale siano stati ricoverati temporaneamente presso altri
reparti, sia dell'Ospedale regionale di V.le Ginevra che in quello
di Reg. Beauregard;
2) predisporre, in accordo con l'ASL, interventi idonei a
garantire, nella distribuzione dei posti letto tra i differenti
reparti, gli spazi opportuni perché i pazienti delle malattie
infettive possano godere di una tutela delle proprie condizioni e
non essere un rischio per gli altri ammalati.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Ci interessava capire come mai negli ultimi
anni il Reparto di Malattie infettive dell'Ospedale regionale di
Aosta si è visto ridurre drasticamente il numero dei posti letto
disponibili. Credo di ricordare, a spanne, che negli anni '80-'90
avesse 31 posti letto, poi ridotti a 17, 15 e attualmente credo che
siano 7 i posti letto a disposizione delle malattie infettive,
tenendo conto che è un reparto in cui ci sono non solo le patologie
trasmissive tradizionali (epatiti, tubercolosi...), ma anche a
partire dalla metà degli anni '80 i processi infettivi e secondari
a caduta delle difese immunitarie, legate alla sindrome di
immunodeficienza.
Siamo venuti a conoscenza di un provvedimento
dell'amministrazione dell'USL della Regione, in particolare di una
lettera del Direttore sanitario Roberto Sacco, che dice:
"Facendo seguito al mandato ricevuto dalla direzione strategica,
a partire dal giorno 12 giugno 2007 avranno luogo gli accorpamenti
di Oncologia, Nefrologia e Malattie infettive e
Pneumotisiologia".
Praticamente le malattie infettive sono
state ridotte della metà e il numero di posti letto che è stato
reso disponibile è stato dato a pneumotisiologia che è scesa alle
malattie infettive. Questo come al solito per privilegiare un
reparto chirurgico che è quello dell'Otorinolaringoiatria.
"In
particolare"
- dice Sacco -
"come concordato con i Direttori
di Dipartimento, si fa presente che, al fine di garantire il
trasferimento dei pazienti pneumologici presso le Malattie
infettive, quest'ultimo reparto dovrà mettere a disposizione 8
posti letto"
, quindi dei 15, 8 sono andati a Pneumotisiologia e
7 sono rimasti alle Malattie infettive. Aggiunge il direttore:
"Nel caso in cui, a tale data, gli 8 posti letto presso le
Malattie infettive fossero ancora occupati da pazienti non ancora
dimissibili dalle malattie infettive, questi dovranno essere
accolti presso altri reparti del Presidio ospedaliero".
Qui si è data l'autorizzazione da parte del Direttore sanitario
di poter distribuire nei reparti di Chirurgia o nei reparti di
Medicina i pazienti affetti da malattie trasmissibili. Ora io non
credo che questa sia un'idea assolutamente geniale e questa è una
cosa che continua a succedere frequentemente, mi hanno evidenziato
che tutta una serie di pazienti con malattie infettive
trasmissibili sono stati appoggiati, quando arrivati dal Pronto
Soccorso, in Chirurgia vascolare, in Ortopedia, in Chirurgia
d'urgenza, in Neurologia, nella struttura semplice di
Endocrinologia della medicina e perfino in Oncologia. Questo è
dovuto al fatto che, essendoci solo 7 posti letto, questi spesso
non ci possono stare, ma... ha senso che delle persone con malattie
infettive trasmissibili siano messe in mezzo ad altri ammalati?
Questa è la domanda che ci si pone. Fra l'altro, ci hanno
raccontato questo simpatico episodio: a fronte di un caso che era
avvenuto non ricordo più se il Direttore sanitario dell'USL
Ponzetti o quello ospedaliero Sacco, avrebbero suggerito il
trasferimento in Ostetricia e Ginecologia; pensate... al
"Beauregard" fra bambini e donne incinte... ci mettiamo un malato
di malattie infettive! Malato che ha bisogno fra l'altro di
un'assistenza di tipo specialistico, per cui abbiamo dato una forte
formazione professionale al personale che attualmente è lì in
servizio, ma che non è a disposizione di tutti gli infermieri degli
altri reparti, quindi vorremmo sapere come mai ci possono essere
dei disguidi del genere. Volevamo avere informazioni in particolare
di quanti casi siano stati ricoverati presso altri ospedali, perché
questo è un fatto significativo.
La seconda cosa era capire se c'era la volontà di proseguire in
questa che pare una tendenza politica a ridurre la struttura
complessa a struttura semplice, quindi togliere il primariato e
mantenere ai minimi livelli questa struttura, o invece fare quello
che riteniamo opportuno, cioè in accordo con l'USL fare in modo che
le malattie infettive abbiano tutte quelle caratteristiche di
percorsi separati per lo sporco, per il pulito, per gli esterni e
gli interni, di quelli che hanno malattie trasmissibili da quelli
che invece hanno delle immunodeficienze; perché oggi può capitare
che un paziente immunodepresso sia una stanza, dato che hanno
pochissimi posti letto, a 4-5 metri da qualcuno che ha delle
malattie trasmissibili importanti (come tubercolosi aperte).
Vorremmo capire se c'è la volontà da parte dell'Amministrazione
regionale di riprendere in mano il dossier e di dare alle Malattie
infettive le strutture e ciò che serve per poter evitare che i
pazienti di Malattie infettive siano appoggiati in altri reparti e
poi che possano essere curati nella tutela maggiore delle loro
condizioni, ma anche delle condizioni di tutti gli altri pazienti e
del personale. Mi sembra che ci siano dei segnali anche
preoccupanti, nel senso che questa scarsa disponibilità di posti
letto in questo settore abbia provocato già dei ricoveri
all'"Amedeo" di Torino, perché qui manca la disponibilità di posti
letto e bisogna andare fuori Valle, e dato che siamo tutti per
evitare di pagare il turismo sanitario, credo che si potrebbe fare
di più.
Infine, l'ultima questione è collegata al fatto che ci sono
delle oggettive difficoltà organizzative rispetto al fatto che ci
sono due reparti, Pneumotisiologia e Malattie infettive, che
lavorano "in tandem", ma che hanno patologie diverse e competenze
diverse; può essere con grande facilità che di notte, vista la
scarsità del personale professionale presente, l'infermiera della
Pneumotisiologia debba seguire un paziente di Malattie infettive
per il quale non è preparata, e viceversa il personale delle
Malattie infettive che debba intervenire su un tracheotomizzato con
un apparecchio di ventilazione, che non è una macchina semplice su
cui poter intervenire senza preparazione. Il poter ridare una
struttura efficiente alle Malattie infettive credo che sia
importante per la qualità, ed è questo uno dei temi fondamentali
del servizio. Queste sono le domande che facciamo per avere un'idea
di quali saranno le prospettive di questo reparto.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Guardi, collega Sandri, non bisogna
confondere l'errore che può succedere, non sbaglia chi non fa
niente, per chi fa soprattutto in ambito sanitario e quello delle
Malattie infettive è facile che possa esserci l'errore. Altro è la
prassi: nella nostra prassi non c'è assolutamente il desiderio di
mortificare una struttura che ha sempre avuto un grande
significato. Sono andato a vedere il reparto, perché quando si
cambia un'organizzazione ci sono delle difficoltà anche ad adattare
le proprie capacità ad una nuova organizzazione, non fanno così gli
anglosassoni che cambiano periodicamente la loro attività.
Sull'invio all'"Amedeo" di Torino... so che alcuni casi sono stati
inviati, ma l'"Amedeo" di Torino è uno dei centri di rifornimento
per le malattie infettivologiche a livello nazionale, per cui può
essere che c'è stato un invio lì; non mi risulta che sia dovuto a
mancanza di posti letto. Così anche le difficoltà di gestione di
alcuni malati mi piacerebbe conoscerle di persona per verificarle,
perché a volte quando si dice: "ho sentito dire...", poi
bisognerebbe verificare il caso specifico.
Si è riorganizzato il servizio, è vero, non per una voglia di
penalizzare un reparto, ma di fronte all'esigenza di riorganizzare
un ospedale mantenendo un ospedale per acuti, i tassi di
occupazione negli anni passati delle malattie infettive erano molto
bassi, il tasso di occupazione del 2004 era del 54% dei malati;
2005, 53%; 2006, 59%; adesso, da giugno, abbiamo un tasso di
occupazione del 90%, questo per quello che ci siamo detti spesso,
cioè una riorganizzazione territoriale, ha portato non nella fase
di trasmissione della patologia acuta infettiva, ma nella fase di
degenza a una possibilità di curarsi sul territorio. Da qui questa
percentuale di tassi di occupazione, per cui in pratica il reparto
era mezzo vuoto pur avendo lo stesso organico. Si è deciso di
riorganizzarlo e di metterlo insieme alla Pneumotisiologia che
aveva una motivazione di quel tipo, ma soprattutto perché l'80% dei
malati che erano ricoverati in Malattie infettive erano malati che
avevano una patologia polmonare, quindi per l'affinità, ma anche
per la struttura, perché la struttura delle Malattie infettive è
con 2 corridoi; anche perché - questo lo ha sostenuto lei, diverse
volte - vi è la necessità di una flessibilità di organizzazione, la
"governance" prevede non più dei grossi cartelli: Otorino, Malattie
infettive... per cui il reparto è mio anche per i posti vuoti, ma
abbiamo sulle patologie mediche, dei tassi di occupazione e delle
persistenze in Ospedale superiori agli altri indici, dovuti anche
ad una geografia di un certo tipo.
In questo periodo l'occupazione è salita al 90% tranne in alcuni
periodi dell'anno... dirò dopo come questi mesi in cui il 18% dei
malati che dovevano essere ricoverati sono stati spostati in
reparti di area medica e assistiti dallo stesso personale, che non
è una cosa molto piacevole. Qui dico che l'errore ci può essere -
ma non è una prassi -: la disposizione magari scritta male della
Direzione sanitaria diceva che devono essere messi fuori reparto
pazienti in situazioni cliniche stabilizzate o in condizioni tali
da non comportare alcun rischio, sia per il paziente, sia per gli
altri malati, come nel caso delle patologie effettive. Se questo è
avvenuto, è un errore del responsabile dell'invio del paziente in
altre sedi.
Penso che questi 2 reparti, Pneumotisiologia e Malattie
infettive, si possano affinare e arrivare, come primo esempio di
questa "governance", senza mettere a rischio delle situazioni come
quelle descritte. Certo è nella nostra intenzione di mantenere
l'efficienza di questo reparto, soprattutto perché rientra in tutte
quelle attività di prevenzione della tubercolosi, delle malattie da
immunodeficienza. Stiamo monitorando la situazione, stiamo
verificando le percentuali; abbiamo ancora dei "DRG sentinella"
nelle malattie infettive, diversi "DRG" inappropriati, cioè
probabilmente per carenza di strutture ricettive sul territorio ci
sono ancora delle patologie polmonari, e qui arrivo ad una
considerazione da questa interpellanza. In questo periodo, chi va
all'Ospedale, vede che ancora - in virtù della senescenza presente
in Valle - ci sono dei ricoveri inappropriati in un ospedale per
acuti, o forse giustificati dal fatto che non abbiamo ancora sul
territorio delle strutture atte a ricevere questo tipo di malati,
per cui l'ampliamento della microcomunità di Gressan o la creazione
di microcomunità sanitarizzate, il medico di reparto... per
togliere questi casi che sono impropriamente e non utilmente
ricoveri in ospedale, e per dare più spazio ai malati acuti.
La situazione delle malattie infettive è monitorata, non è detto
che non ci possano essere delle soluzioni, come il cardiologo
prevedeva che le endocarditi non fosse necessario ricoverarle in
Malattie infettive, quanto pensare a una stanza in Cardiologia. In
una medicina moderna che prevede la flessibilità, ma che vuole
avere come base l'attenzione al malato, penso che i presupposti
siano stati corretti; gli errori purtroppo ci possono essere, la
prassi deve arrivare a far sì che gli errori siano sempre minori,
soprattutto in una patologia di questo tipo.
Presidente
- La parola al Consigliere Sandri.
Sandri (PD)
- Per mozione d'ordine. Chiedo la verifica
del numero legale, che non mi sembra ci sia.
Presidente
- Invito il Consigliere Segretario a procedere
all'appello.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento interno, constatato che sono
presenti 18 dei 35 Consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
Presidente
- Alla presenza di 18 Consiglieri riprendiamo
i lavori. Invito i Consiglieri a stare in aula per permettere il
proseguimento degli stessi.
La parola al Consigliere Sandri.
Sandri (PD)
- Ancora sulla mozione d'ordine, volevo
capire se nell'elenco dei presenti era stato considerato il collega
Bortot...
Presidente
- ... no... si è considerato lei che lo ha
chiesto.
Sandri (PD)
- Vado con la replica. Intanto l'Assessore
forse non ha presente questo ordine di servizio del dr. Sacco, là
dove dice... siamo nel giugno 2007: "
Fin dal ricevimento della
presente si dispone inoltre che la destinazione dei pazienti di
pertinenza pneumologica ed infettivologica che dovessero
necessitare di ricovero urgente..."
quindi non gli
stabilizzati, ma quelli infettivi che hanno bisogno di ricovero
urgente
"da parte del Pronto Soccorso, sarà definita dallo
specialista anche fuori dal proprio reparto di pertinenza, previo
accordo con il reparto ricevente".
È questa la gravità della
cosa! Qui abbiamo autorizzato il Pronto Soccorso a ricoverare
pazienti urgenti infettivi, necessitanti di un ricovero urgente in
reparti che non siano quelli di infettivologia! Giustamente lei ha
ricordato la flessibilità, ma questo vale per reparti in cui non ci
sia la trasmissibilità della patologia: questi devono essere
isolati! Non è un caso che le malattie infettive erano ospitate in
una palazzina ben distante dal resto dell'Ospedale, perché
bisognava isolare i pazienti infetti per evitare la trasmissione
delle patologie!
Abbiamo speso tanti soldi, all'inizio degli anni '90, per fare
questa palazzina che aveva il doppio percorso del pulito, dello
sporco, e una serie di regolamenti con un'organizzazione precisa, e
oggi abbiamo distrutto tutto! Non ci sono più i percorsi separati e
siamo arrivati a delle cose abbastanza ridicole, che voglio
segnalare, perché lei dice - e io non ho motivo di dubitare - che
c'è un monitoraggio... allora le chiedo di fare un ulteriore
monitoraggio, perché siamo a questi livelli. Per mancanza di posti
letto è stato dimesso un ragazzo di 19 anni con 1.000 di
transaminasi, assolutamente non stabilizzato, con il viatico della
Direzione sanitaria ospedaliera: siamo a questi livelli, che
dimettiamo gente che non è guarita, perché non ci sono i posti
letto! Ci sono una serie di problemi, nel senso che lì la struttura
nella divisione è stata modificata, quindi sono saltati i percorsi,
ma sono emerse delle cose gravi; c'è un problema di costi
gravissimo e glielo spiego. Nella parte della Pneumologia, ex
Malattie infettive, gli aspiratori devono essere quelli autonomi
perché non arriva il vuoto, quindi abbiamo comprato una serie di
aspiratori in Pneumologia quando era su, tutti nuovi, che erano
attaccati al vuoto, adesso abbiamo dovuto ricomprarne di nuovi, ma
di quelli autonomi, perché quelli non funzionavano più.
Allora tutto il vantaggio di aver fatto questo accorpamento...
dove è andato a finire? Oltretutto il personale è risicato, un
altro problema che c'è: gli infermieri professionali sono 7, di cui
uno è in gravidanza, 3-4 sono part-time, quindi c'è una riduzione
notevole della disponibilità del personale, spesso di notte c'è una
persona sola che deve coprire tutti e 2 i reparti. Cosa succede?
Risposta del Direttore sanitario: per avere la possibilità di
tenere sotto controllo anche la parte della Pneumologia, visto che
è distante dalla postazione che hanno gli infermieri professionali,
si è detto disponibile - credo che lo abbia fatto - a comprare un
baby Chicco, quelli per sentire i bambini quando sono a letto, in
modo che possano tenere sotto controllo i pazienti di
pneumotisiologia. Siamo arrivati a dei livelli di approssimazione
bassissimi! A fronte della cosiddetta "medicina dell'eccellenza",
che lei giustamente più volte ha sottolineato, qui siamo al "fai da
te", cioè andiamo a comprarci il baby Chicco per mettere in piedi
l'allarme, quando c'è un paziente di pneumotisiologia che va in
difficoltà dal punto di vista respiratorio! E poi quello che è
altrettanto grave sono i problemi della privacy, una volta nelle
Malattie infettive nell'organizzazione fatta dalla d.ssa Tassara -
che credo sia ancora una consulente dell'USL, quindi rivolgetevi a
lei per avere una serie di suggerimenti - c'erano una serie di
percorsi, per cui di fatto chi veniva ricoverato - lei si ricorda
l'epidemia di immunodeficienza acquisita che c'è stata alla fine
degli anni '80 - non veniva messo alla berlina; adesso con il fatto
che c'è la pneumotisiologia, che sono saltati i percorsi, sta
venendo fuori un pasticcio grosso come una casa e la privacy è
saltata! Capisce che in questo settore la privacy è la prima cosa,
per cui esistono anche dei casi che sono stati documentati, di
gente che è andata all'"Amedeo" per problemi di privacy!
Considerazioni finali... Credo che ci sia stata in questa serie
di scelte una visione molto condizionata dall'economia, e non si
sia fatto un ragionamento scientifico, cioè non si sia fatto quel
ragionamento che dice che le malattie infettive, per la loro
caratteristica, devono essere isolate dal resto e devono avere una
gestione autonoma. Non ci si può permettere di fare degenze di
malattie infettive in altri reparti, questo è il concetto
fondamentale. Il secondo concetto è che, contrariamente a quanto si
pensa, le malattie infettive non sono destinate a scomparire, anzi,
i casi di aspergillosi che dicevamo prima, purtroppo ci sono stati,
sono stati gravissimi, e di questi riparleremo al prossimo
Consiglio... è molto gettonato l'Assessore Fosson, ci sono tutti
gli altri colleghi che vogliono parlargli...
(interruzione dell'Assessore Fosson, fuori microfono)
... credo che questo sia un dato positivo e mi fa piacere che
goda di questo sostegno, ma bisogna vedere da che parte esce,
perché può darsi che esca dalla parte buona, ma anche dalla parte
sbagliata. Le auguro tutto il bene possibile.
Le malattie infettive non sono affatto in diminuzione: per
esempio, stando tornando in auge le malattie trasmissibili
sessualmente anche a gravi livelli, proprio per la carenza di
igiene in tutta una serie di attività. Abbiamo trovato nelle
persone immigrate dall'Est europeo casi di aumento della LUE, ci
sono anche casi da ricovero perché sono molto gravi. C'è la TBC,
che è in aumento, perché fra l'altro le persone immigrate da Paesi
africani hanno delle difese immunitarie congenite molto meno forti
di quelle nostre, per cui ci sono stati dei casi anche gravissimi
di TBC in pazienti provenienti dal mondo africano.
Credo che sulle malattie infettive si debba andare avanti su due
strade. La prima, deve rimanere una struttura complessa; la
seconda, le malattie infettive devono avere spazi, personale... che
possa garantirle di essere indipendenti dal resto dell'Ospedale.
Non deve mai più capitare che un paziente di malattie infettive sia
ricoverato in un altro reparto, per lui e per tutti gli altri
degenti. Credo che su questi temi lei possa concordare e che ci si
possa impegnare. È questa una risposta importante che necessita
tutta la popolazione valdostana, ma soprattutto gli operatori che
operano lì dentro, perché in queste condizioni c'è questa brutta
sensazione di essere dei lavoratori di serie "B", e da questo punto
di vista c'entra anche la personalità dell'Assessore, nel senso che
lei è un chirurgo e c'è sempre questo dubbio, in tutti gli ospedali
ci sono le voci e le tendenze, quando uno fa parte del gruppo delle
medicine pensa sempre che i chirurghi pensino solo alla
Chirurgia...
(nuova interruzione dell'Assessore Fosson, fuori
microfono)
... è stata una cosa famosa. Che questo sia vero oppure no non è
importante, ma visto che tutto questo è partito per il caso
dell'Otorinolaringoiatria, forse questo personale, a sentirsi di
serie "B", non ha tutti i torti. Spero che lei lo metta in
condizione di sentirsi nuovamente personale di serie "A", come
tutti gli altri.
