Classificazione
LAVORO
TRASPORTI E VIABILITÀ
Autostrade e trafori alpini



Oggetto del Consiglio n. 1495 del 1° dicembre 2010 - Resoconto
OGGETTO N. 1495/XIII - Interpellanza: "Interventi per la
tutela della salute dei lavoratori operanti all'interno del Traforo
del Monte Bianco".
Interpellanza
Ricordato che il Radon è un gas naturale radioattivo presente
nel terreno e che l'Agenzia Internazionale per la Ricerca sul
Cancro ritiene che vi sia evidenza sufficiente di cancerogenicità
per l'uomo;
Sottolineato che il D. Lgs. 241/2000, che recepisce la
Direttiva 96/29/Euratom, richiede il controllo ed il contenimento
della concentrazione di attività del Radon nell'aria dei luoghi in
cui si svolgono attività che possono esporre maggiormente i
lavoratori o il pubblico al Radon, come tunnel, grotte, locali
sotterranei o interrati;
Evidenziato che all'interno del Traforo del Monte Bianco vi è
una postazione fissa di vigili del fuoco, con servizio attivo 24
ore su 24, in cui gli operatori potrebbero essere esposti a
notevoli concentrazioni di radon;
Tenuto conto che sono possibili diversi tipi di intervento
per ridurre la concentrazione nell'aria del Radon, quali la
sigillatura dei pavimenti e delle pareti interrate con materiali
impermeabili a tale gas, la messa in sovrapressione dell'interno
dei locali interessati rispetto all'ambiente esterno, la
ventilazione forzata nei locali interessati, con un numero adeguato
di ricambi/ora a tutta aria esterna, la messa in opera di sistemi
di aspirazione che risucchino i gas provenienti dal suolo
sottostante, limitandone la parte che raggiunge il pavimento e le
pareti interrate;
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda:
1) acquisire dall'Arpa e dalla Società Italiana per il
Traforo del Monte Bianco tutti i dati rilevati sulla concentrazione
di Radon nell'aria, ed in particolare nella postazione antincendio
posta a circa metà del tunnel;
2) promuovere di concerto con tali enti e con l'Azienda
sanitaria USL della Valle d'Aosta uno specifico progetto di tutela
della salute dei vigili del fuoco e degli altri lavoratori
esposti;
3) accertare se siano state realizzate nei locali posti al
centro del Traforo del Monte Bianco tutte le opere utili a ridurre
l'esposizione a tale gas radioattivo;
4) riferire alla V^ Commissione entro tre mesi sui risultati
delle rilevazioni, sulle iniziative di promozione della salute
avviate e sui lavori di contenimento dell'esposizione presenti o da
realizzare.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie Presidente. La salute è uno degli
elementi essenziali del benessere di ciascuno di noi,
particolarmente lo è la salute nei luoghi di lavoro.
Il Partito Democratico ha dimostrato di essere sempre attento ai
problemi dei lavoratori e quindi rientra pienamente nei nostri
obiettivi politici l'attenzione per la salute nei luoghi di lavoro.
Il nostro paese è sempre stato fra i più attenti a questo problema,
recependo con convinzione le molteplici direttive europee in
materia; fra queste, ne vogliamo qui ricordare una: quella relativa
al controllo e al contenimento della concentrazione di attività del
Radon nell'aria dei luoghi più a rischio per questo tipo di
sostanza, cioè tunnel, grotte, locali sotterranei o interrati. Al
traforo del Monte Bianco vi sono numerosi lavoratori che operano
all'interno della galleria o in altri locali sotterranei e che
potrebbero essere esposti a questo pericoloso gas radioattivo.
Con questa interpellanza vogliamo portare l'attenzione su questo
elemento di possibile pericolo per la salute dei lavoratori della
società del Monte Bianco, in particolare dei vigili del fuoco che
operano 24 ore su 24 nel locale predisposto a metà della galleria,
per evitare che in futuro qualcuno di loro possa essere affetto
dalle lesioni tipiche dell'esposizione al Radon, cioè al carcinoma
polmonare. In questa direzione riteniamo opportuno chiedere alla
Giunta regionale se intenda acquisire dall'ARPA e dalla società
italiana per il traforo del Monte Bianco tutti i dati già rilevati
sulla concentrazione del Radon nell'aria nei differenti locali dove
operano dei lavoratori, in particolare nella postazione antincendio
posta a circa metà del tunnel. Dall'analisi di questi dati potrà
poi emergere una valutazione di possibile rischio collettivo che
suggerisca la promozione di un progetto specifico di tutela della
salute in accordo fra ARPA, società del traforo e USL. Chiediamo
inoltre se sia intenzione dell'Amministrazione regionale accertare
se siano state seguite tutte le opere utili a ridurre
all'esposizione di tale gas radioattivo e di riferire entro tre
mesi alla V Commissione regionale tutto quanto evidenziato in
materia. Visto che è una materia così delicata, sarebbe
un'opportunità poterla discutere in commissione. Grazie.
Président
- La parole au Président de la Région,
Rollandin.
Rollandin (UV)
- Ringrazio la collega Fontana, che mi
permette di tornare su un argomento che è stato oggetto di un
convegno specifico di due giorni, con la presenza dei massimi
responsabili a livello nazionale ed internazionale su questa
tematica. È un convegno organizzato dal Dipartimento per il lavoro
e la sicurezza che ha preso l'iniziativa di riflettere sulla
condizione di sicurezza, con particolare riferimento alla tematica
dei lavoratori. Quindi credo che ci sia un'attenzione; fra l'altro,
ci è stato proposto di mantenere la sede di Courmayeur come punto
di riferimento per convegni, che potranno essere biennali o
annuali, ma che si riferiscono sempre a questa tematica, per un
aggiornamento continuo della normativa e di come si attua nello
specifico. Lo voglio ricordare, lo avevamo esteso a tutti; mi rendo
conto che non è sempre possibile essere presenti, ma è stato un
convegno di grande livello, perché anche dal punto di vista della
partecipazione dei tecnici c'era il meglio, oggi, a livello
nazionale ed europeo. Gli atti mi permetterò di darli, solo perché
vanno nell'ottica... adesso non nello specifico dell'interpellanza,
a cui risponderò, ma per dire dell'attenzione verso i
lavoratori.
Nello specifico, il primo punto chiede di
"acquisire
dall'Arpa e dalla Società Italiana per il Traforo del Monte Bianco
tutti i dati rilevati sulla concentrazione di Radon nell'aria, ed
in particolare nella postazione antincendio posta a circa metà del
tunnel"
; al traforo del Monte Bianco e alle postazioni
antincendio poste a metà della galleria i rilievi vengono
effettuati dal GEIE e dall'ARPA e fanno registrare concentrazioni
basse di Radon, conseguente alla dotazione di un sistema di
aerazione con prelievo di aria dall'esterno. Questa è una delle
condizioni post-incendio purtroppo, perché la collega ricorderà che
il malfunzionamento fu sfortunatamente all'origine di questa
inversione termica che originò la tragedia, o almeno ha complicato
l'incendio portando alla tragedia dei 39 morti. In particolare la
postazione antincendio, dove si ha una presenza continuativa di
personale in servizio, ha registrato una media annuale di
concentrazione di Radon di 30.9 Becherel per metro quadro; per
legge la soglia di riferimento per i luoghi di lavoro sotterranei
come i tunnel è di 500 Becherel per metro cubo di concentrazione di
Radon media per anno; quindi, come la collega può capire, per
fortuna è basso. Le rilevazioni effettuate al traforo sono
ampiamente al di sotto della soglia.
Il traforo del Monte Bianco, peraltro, ha iniziato a fare le
prime misure sull'esposizione di Radon già dal 1994 attraverso la
collaborazione della fondazione Maugeri di Pavia e quando il
decreto legislativo n. 241/2000 ha introdotto - a seguito
dell'incendio del Monte Bianco - l'obbligo di valutazione
dell'esposizione dei lavoratori, il GEIE - che è l'organo francese
italiano che gestisce la sicurezza del tunnel - ha immediatamente
predisposto quanto necessario per il monitoraggio della
concentrazione media annua del Radon. I rilievi effettuati hanno
evidenziato valori al di sopra della soglia prevista per legge, non
nella galleria, ma in altri locali sotterranei esterni al tunnel,
peraltro caratterizzati da bassa e occasionale presenza di
personale. Questi dati sono confermati dall'ARPA che nel 2003 ha
incluso il traforo del Monte Bianco nella campagna di misura del
gas Radon nelle abitazioni, scuole e luoghi di lavoro, finalizzata
ad avere informazioni utili all'identificazione di aree regionali
maggiormente soggette ad elevati livelli di Radon, per avere un
monitoraggio non solo nel tunnel, ma anche all'esterno. A seguito
dei rilievi il GEIE ha già provveduto a quanto previsto dal citato
decreto Maugeri e, in particolare, alla nomina di un esperto
qualificato nella persona del dr. Francesco Frigerio della
fondazione Maugeri, che esegue annualmente la valutazione della
dose assorbita dai lavoratori a causa dell'esposizione al gas Radon
e ha studiato le possibili azioni di rimedio.
Per quanto riguarda le altre due domande, anticipo brevemente la
risposta al terzo quesito per ricordare che le postazioni in
galleria, ove vi è presenza continuativa di personale di servizio,
benché situate nella profondità della montagna, sono dotate di
sistema di aerazione forzata con prelievo di aria dall'esterno,
pertanto fanno registrare basse concentrazioni di Radon; di
conseguenza, non è stato necessario realizzare ulteriori interventi
in questi luoghi. Nei locali sotterranei al di fuori della galleria
il GEIE ha messo in atto interventi necessari, strutturali ed
operativi atti a minimizzare l'esposizione al Radon: in
particolare, il monitoraggio richiesto dalla normativa è attuato
mediante dosimetri che ci danno la misura di quello che succede. Il
GEIE ha anche acquistato un monitor per la misura in tempo reale
della concentrazione di Radon che può essere collocata negli
ambienti interrati dei cantieri di manutenzione o essere
periodicamente posizionato nei diversi locali di lavoro, al fine di
approfondire il monitoraggio. In altri casi, come ad esempio nel
locale utilizzato come magazzino situato sulla piattaforma
italiana, è stato installato un sistema di ventilazione per ridurre
la concentrazione di Radon. Per un altro locale che presentava
valori al di sopra della soglia, la centrale di ventilazione GEIE
ha messo a punto una procedura operativa che, variando l'assetto
della ventilazione del traforo, riduce la concentrazione al di
sotto della soglia già ricordata.
Per quanto riguarda il punto 2:
"promuovere di concerto con
tali enti e con l'Azienda sanitaria USL della Valle d'Aosta uno
specifico progetto..."
, il GEIE ha confermato di seguire
attentamente la problematica dell'esposizione Radon in quanto
proprietario ed esercente degli ambienti di lavoro in questione,
sulla base della normativa di riferimento. L'assistenza
dell'esperto qualificato di cui ho detto, il monitoraggio con i
dosimetri e la disponibilità di strumentazione per misure a lettura
diretta, consentono di attuare un sistema di sorveglianza
sufficientemente flessibile ed idoneo a mantenere entro limiti di
legge, anche in forza degli interventi previsti dal GEIE. Al
momento, pertanto, non si ritiene di dover mettere in atto
ulteriori e specifici progetti di tutela, proprio per le condizioni
che ho appena spiegato.
Per quanto riguarda il problema di
"riferire alla V
Commissione entro tre mesi sui risultati delle rilevazioni, sulle
iniziative..."
, c'è la massima disponibilità quando la
commissione riterrà opportuno di dare contezza di tutti i dati che
sono stati rilevati.
Spero di aver risposto alle domande. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per la risposta
dettagliata e gli chiedo se mi può dare una copia della
risposta.
Per quanto riguarda questo convegno, io l'ho visto, ma siamo
impegnati con il bilancio e non ce l'ho fatta ad andare. Era una
cosa che mi interessava, anche perché questa interpellanza l'avevo
fatta prima, non sapevo che ci fosse questo convegno. Sono contenta
che ci siano questi dati di controllo. La mia preoccupazione era
solo quella che anche per una piccola parte queste sostanze ci sono
e sappiamo che - come succedeva alla Cogne - c'era gente che la
silicosi la digeriva e non aveva dei problemi, c'era altra gente
che magari con un minimo... parlo di anni addietro, questa è una
cosa che si vede, non si può dire che non è vera... e c'era chi,
invece, anche con una piccola esposizione, si ammalava. Comunque
questo serve per dare un'attenzione a questi lavoratori... magari
tenere più sotto controllo la salute anche di questi lavoratori che
lavorano all'interno, perché un piccolo pericolo c'è. Non è detto
che succeda qualcosa, me lo auguro, ma prevenire è sempre meglio
che curare... questo ci dicono i medici! Grazie.
