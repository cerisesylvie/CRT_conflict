Classificazione
INDUSTRIA



Oggetto del Consiglio n. 2807 del 20 giugno 2007 - Resoconto
OGGETTO N. 2807/XII - Redditività dello stabilimento Verrès
S.p.a. (Interrogazione)
Interrogazione
Premesso che:
·
Verrès S.p.A., stabilimento valdostano dedito alla
produzione di tondelli per monete, pare conseguire ricavi piuttosto
marginali a fronte di cospicue commesse sotto il profilo
quantitativo;
·
la ridotta redditività dei volumi prodotti sembra
imputabile a gravosi oneri di intermediazione che l'azienda paga a
terzi per l'acquisizione degli ordinativi;
·
la chiusura della fonderia artistica e di precisione,
intervenuta alla fine del 2005, ha escluso importanti opportunità
di mercato per l'azienda;
·
il capitale sociale di Verrès S.p.A. è parzialmente
partecipato da Finaosta, che è rappresentata anche in seno
all'organo amministrativo;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se, nel corso della sua recente visita allo stabilimento e
dell'incontro con il vertice amministrativo di Verrès S.p.A., ha
constatato quanto esposto in Premessa;
2) quali informazioni possiede in relazione alla prevedibile
evoluzione dell'andamento gestionale nonché sulle operazioni di
maggior rilievo che si avranno nel prossimo semestre;
3) se non ritenga quantomeno opportuno, attraverso i
rappresentanti di Finaosta nel consiglio di amministrazione,
attivare un monitoraggio più accurato sulla conduzione aziendale
nel suo complesso.
F.to: Tibaldi - Lattanzi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Lei pone numerose domande in questa
interpellanza: infatti chiede cose precise in riferimento alla
produzione di tondelli per monete, fa la domanda e trae già le
conclusioni; allora ho cercato di prepararle un documento il più
completo possibile, pur tenendo conto che non ho visitato la
"Verrès".
Nel 2006 i volumi produttivi che lei cita nel settore della
monetazione sono, sì, diminuiti: infatti sono passati da 9.376
tonnellate di prodotto conforme a 8.387, è evidente che siano
diminuiti, si parla di una diminuzione del 10%; però, se andiamo a
fare una "comparaison" con il 2004, ci accorgiamo che rispetto al
2004 ad oggi siamo nell'ordine di una crescita del 39%, quindi il
dato assoluto sul 2004 siamo ancora al 40% di produzione in più. Di
fatto, però, è giusto rilevare che il 2006 sul 2005 dimostra una
riduzione del 10%. Per contro, i ricavi delle vendite e prestazioni
sono rimasti invariati, circa 41,6 milioni contro i 41 milioni
dell'esercizio 2005. Relativi al settore della monetazione di
preciso sono 40,5 milioni, il 97% dei ricavi, quindi è
sostanzialmente monoprodotto.
I mercati esteri sono in costante espansione e hanno assorbito
il 65% della produzione. La società intrattiene poi rapporti
commerciali anche con le zecche di numerosi Paesi, fra cui la
Francia, l'Ucraina, la Romania, l'Algeria, il Marocco, la
Danimarca, il Venezuela, la Lituania. Nel corso del 2006 la società
"Verrès" ha partecipato ad un numero elevato di richieste di
offerte, licitazioni private e gare internazionali per circa 40mila
tonnellate di prodotto richiesto, aggiudicandosi ordini per oltre
7.400 tonnellate di tondelli, quindi è riuscita a recitare
abbastanza un suo ruolo. Nel bilancio al 31 dicembre 2006 della
società, fra i costi per i servizi sono allocate le spese
commerciali, le quali ammontano a complessivi 705mila euro - 1,7 di
ricavi di esercizio - e includono le provvigioni maturate dagli
agenti e i contratti di consulenza tecnico-commerciale.
L'evento che ha pesantemente condizionato l'andamento dei
mercati e in qualche misura anche la gestione reddituale della
società è senza dubbio l'andamento dei prezzi dei metalli. Il 2006
è stato contrassegnato da un aumento assolutamente anomalo del
prezzo delle materie prime, che sono passate, per quanto concerne
il rame, da un prezzo medio di 3.900 euro/tonnellate del mese di
gennaio a 5.000 euro/tonnellate del mese di dicembre. Per quanto
concerne il nichel da un prezzo medio di 12.000 euro/tonnellate si
è passati a 26.160 euro/tonnellate nel mese di dicembre.
L'aumento dei prezzi delle materie prime ha comportato un
incremento del capitale circolante e conseguentemente
dell'indebitamento a breve che, unitamente al rialzo dei tassi di
interesse, ha negativamente influito sugli oneri finanziari
dell'esercizio: sono passati da 331mila euro del 2005 a 595mila
euro del 2006. Nel 2006 l'utile prima delle imposte è comunque
rimasto in linea con il precedente esercizio, quindi 940mila euro,
ma il carico fiscale è sensibilmente aumentato ed è passato da
223mila euro a 633mila euro, per il venir meno dei benefici
dell'utilizzo delle perdite pregresse che aveva comportato un
minore effetto fiscale sul risultato del 2005. L'utile di esercizio
2006 è stato dunque pari a 302mila euro, contro un utile di 718mila
euro del 2005; tra l'altro, mi sono anche procurato i bilanci, se
lei ha piacere di averli, possiamo fornirglieli. Al termine di
esercizio 2005 il settore delle fusioni industriali ed artistiche è
stato definitivamente chiuso, tenuto conto del negativo andamento
gestionale. La chiusura ha comportato a carico del conto economico
dell'esercizio concluso il 31 dicembre 2005, oltre alla perdita
gestionale di 900mila euro circa, quello che giustifica il non
funzionamento, la svalutazione delle relative immobilizzazioni per
239mila euro.
La "Finaosta" detiene il 27,35% del capitale sociale della
"Verrès S.p.a.", corrispondenti a nominali 3,4 milioni di euro su
un capitale sociale versato di 10.969.660 euro. Nel "CdA" della
società siede un consigliere nominato in rappresentanza della
"Finaosta S.p.a." e il Presidente del Collegio sindacale è scelto
fra i sindaci nominati dalla stessa.
In merito alla seconda domanda, le dirò che nei primi mesi del
2007 lo stabilimento di Verrès ha mantenuto i ritmi produttivi
registrati nel 2006, sostenuti da un'organizzazione del lavoro a 17
turni settimanali. Secondo le previsioni inizialmente formulate dal
"CdA", i volumi produttivi del 2007 avrebbero dovuto attestarsi a
10.600 tonnellate di tondelli, per un fatturato stimato pari a 58,4
milioni di euro (quindi era previsto un miglioramento della
situazione) e addirittura con un utile prima delle imposte di
500mila euro (quindi, anche qui, con una previsione di
miglioramento). Recentemente è stata acquistata una importante
fornitura, destinata al Venezuela, per un valore contrattuale di
circa 42 milioni di euro, la cui realizzazione avverrà a partire
dal 2° semestre dell'esercizio in corso, e il cui termine è
previsto nel corso del 1° trimestre del prossimo anno. Ad oggi,
pertanto, la società prevede una produzione e un fatturato
ampiamente superiori a quelli ipotizzati in sede di formulazione
del budget, quindi addirittura le prospettive dovrebbero essere
senz'altro migliori. Fra l'altro questa commessa rappresenta per la
società una sfida tecnologica di altissimo livello, in quanto
concerne, per la prima volta, la fornitura di monete coniate e non
già di tondelli semilavorati; quindi si sta cercando anche di
sviluppare delle nuove lavorazioni che dovrebbero far fare quel
salto di qualità. In considerazione di tutto quanto esposto, anche
per il 2007 il "CdA" prevede un'evoluzione positiva della
gestione.
In merito alla terza domanda, il consigliere nominato in
rappresentanza di "Finaosta", non avendo deleghe operative,
difficilmente può attuare un monitoraggio approfondito delle
condizioni aziendali, la cui responsabilità compete
all'amministratore delegato. Comunque è stata mia cura segnalare a
"Finaosta" di seguire con più attenzione i lavori della "Verrès",
informando anche il consigliere delegato delle nostre istanze.
Presidente
- La parola al Vicepresidente Tibaldi.
Tibaldi (CdL)
- La prima cosa che faccio è una rettifica
alla premessa che ho scritto, dove c'è un errore. La chiusura non
riferita alla fonderia artistica, bensì alla fonderia industriale,
volevo solo sottolinearlo perché è stato un refuso e ci tenevo a
precisarlo.
Per quanto riguarda la risposta, il titolo che hanno attribuito
gli uffici a questa interrogazione è pertinente, si parla di
redditività dello stabilimento "Verrès S.p.a.". Ho notato che le
risposte ai quesiti che abbiamo formulato invece si sono
focalizzate sulla produzione. Non mettiamo in dubbio che lo
stabilimento stia lavorando e stia producendo quantità elevata di
tondelli per monete e di conseguenza il lavoro non manchi. Noi
abbiamo invece posto l'accento sulla redditività, cioè a fronte di
tutta questa mole di lavoro, quanto sta guadagnando l'azienda?
Ci risulta, ed è per quello che noi, nella premessa, abbiamo
fatto una serie di ipotesi, che sono peraltro confutabili, ma che
possono anche essere verificate... che la "Verrès S.p.a."
acquisisce attraverso società terze degli ordini importanti, come
quello recente del Venezuela, ma questa intermediazione
nell'acquisizione degli ordini pare gravosa, e questo gravame, in
termini provvigionali - adesso non so come sia impostato l'accordo
da un punto di vista contrattuale - sembra ridurre naturalmente i
margini di ricavo finale dell'azienda. Ne è testimonianza il
bilancio 2006, di cui lei ci ha fornito il risultato di esercizio,
poco più di 300mila euro, a fronte di un bilancio 2005 che segnava
un attivo di 700mila euro e a fronte di bilanci che erano
decisamente più remunerativi quando la "Verrès S.p.a." stampava
tondelli per l'euro moneta.
Nelle nostre domande e nella nostra premessa c'è una
preoccupazione, e... qual è la preoccupazione? Che a fronte di
questi volumi prodotti la redditività sia effettivamente ridotta e
la causa sembra sia imputabile ai gravosi oneri di intermediazione
che l'azienda paga a terzi. Questo è un problema che ci è stato
comunicato e ci fa piacere che lei lo abbia trasmesso ai competenti
organi di "Finaosta", in particolare al consigliere di
amministrazione che siede nella società anche se non ha deleghe,
anche perché ci spiacerebbe che un monitoraggio disattento oggi si
concretizzasse, domani, in una situazione di crisi. Così è accaduto
con "Tecdis", se lo ricorda non lei, ma il suo predecessore, le cui
risposte sempre all'insegna dell'ottimismo e del positivo, ci hanno
condotto nel giro di qualche anno a una situazione assolutamente
irreversibile e irrimediabile. Non vogliamo dire che "Verrès",
oggi, sia in quelle condizioni, vogliamo però ribadire che il
monitoraggio sulle attività industriali partecipate dalla Regione e
da "Finaosta" deve essere efficace e soprattutto quotidiano, anche
perché abbiamo un consigliere nel "CdA" e un Presidente nel
Collegio sindacale che possono verificare puntualmente ciò che
accade.
Se ci sono situazioni di intermediazione iugulatorie
sull'economia aziendale, è bene che siano constatate e accertate
"in primis" da lei, Assessore, e poi dai consiglieri che fanno
parte della IV Commissione con un'audizione "ad hoc". Non vorremmo
che una svista si traducesse in un disinteresse e in una situazione
critica, come già si è verificato altre volte.
Le chiederei se può consegnarci anche copia della risposta
scritta di cui ha dato lettura perché è ricca di dati, sui quali
faremo le opportune riflessioni.
Presidente
- Con questo credo che possiamo sospendere i
nostri lavori. Il Consiglio è riconvocato alle ore 15,30.
La seduta è tolta.
---
La seduta termina alle ore 13.
