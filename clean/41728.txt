Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 741 del 3 luglio 2019 - Resoconto
OGGETTO N. 741/XV - Interrogazione: "Mancata evasione di
richieste di accesso agli atti da parte dell'Ufficio responsabile
della tutela dei minori".
Rini (Presidente) -
Passiamo al punto 14 all'ordine del
giorno. Per la risposta, la parola all'assessore Baccega.
Baccega (UV) -
Pervengono all'ufficio minori istanze di
accesso da una pluralità di soggetti e sono riferite a
documentazione formata anche da diverse amministrazioni. Mi sono
confrontato con l'avvocatura regionale, la quale mi ha sottolineato
che su questo tema ci sono stati incontri con associazioni. È un
tema che è stato più volte approfondito e chiarito nel corso di
diversi incontri. Posso dire, evidentemente, senza successo visto
che siamo ancora qua a parlarne. Peraltro direi che è un tema che
negli ultimi mesi ha avuto una certa attenzione sui media e, tenuto
conto della genericità dell'interrogazione, con il riferimento ad
alcuni casi e non a casi specifici in cui l'accesso è stato negato,
è complicato dare una risposta univoca alle motivazioni alla base
di questi dinieghi. Tuttavia, in un'ottica di trasparenza, posso
dire al collega che si sono verificati alcuni casi in cui l'istanza
di accesso verteva su relazioni predisposte dai servizi
socio-sanitari su richiesta di organi giudiziari riguardanti nuclei
familiari allargati comprendenti minori con coniugi diversi, con
figli con coniugi diversi e questo ovviamente creava tutta una
serie di preoccupazioni. In questo caso sulla scorta di alcune
pronunce giurisprudenziali, l'avvocatura regionale ha valutato che
i documenti predisposti dagli operatori sociali al fine di
adempiere al mandato del giudice sono assimilabili ad atti
giudiziari e/o processuali e non sono espressione di un'attività
amministrativa e come tali sottratti all'accesso, salvo
autorizzazione, proprio da parte dell'autorità giudiziaria. Va
anche detto che l'accesso agli atti del processo civile è comunque
garantito alle parti processuali e ai legali che rappresentano le
due situazioni. Quindi le stesse possono esercitare questa facoltà
nella sede competente. In ogni caso, vista la delicatezza e visto
il momento oltre al gran vociare su questo argomento, che riguarda
ovviamente la tutela dei diritti di tutti i soggetti coinvolti ma
soprattutto quello dei minori e non ultimo quello alla
riservatezza, si è effettuato un incontro il 20 giugno scorso per
esaminare ulteriormente le questioni sollevate proprio su mia
richiesta. All'incontro erano presenti l'avvocatura regionale,
l'ufficio minori, l'ufficio legale dell'azienda U.S.L. e la facente
funzioni del responsabile della struttura complessa di psicologia.
In termini sostanziali, in ragione del fatto che la richiesta di
accesso per la quasi totalità dei casi è rivolta agli operatori
dell'area minori di entrambi gli enti - dunque Regione e Azienda
U.S.L. - si è concordato che sarà predisposta una circolare a cura
dell'avvocatura e dell'ufficio legale dell'U.S.L. a doppia firma
sull'accesso agli atti, la quale garantisca una risposta omogenea e
ovviamente rispettosa della normativa. I soggetti coinvolti sono
appunto l'avvocatura, l'ufficio minori, l'ufficio legale e la
struttura complessa di psicologia. L'atto non è ancora pronto.
Appena ricevo l'atto mi impegno a fargliene avere copia ed
eventualmente ad aprire poi un confronto.
Presidente -
Per la replica, la parola al collega
Cognetta.
Cognetta (MOUV') -
Assessore, non ho messo i casi perché
mi sembrava inopportuno. Questo, voglio dire, è normale. Però c'era
una piccola traccia al punto 2 della mia interrogazione. Letto
altresì l'articolo 13, comma 2, che recita: "L'accesso ai documenti
di cui al comma 1, la cui conoscenza sia necessaria per curare o
difendere i propri diretti interessi giuridici deve essere comunque
garantita agli interessati". Quindi mi riferivo comunque sia a dei
legali che, per un diritto alla difesa o comunque per un
dibattimento, superano le limitazioni della privacy, perché sempre
più spesso viene detto da questi uffici che per problemi di privacy
non possono essere dati determinati documenti quando non siamo
ancora in una fase dibattimentale rispetto al procedimento
giudiziario in corso e quindi si viene meno a quello che invece è
un diritto di legge. Capisce, Assessore? Ci si fa uno scrupolo
talmente grande che poi anche chi dovrebbe operare, ovviamente con
scienza e coscienza, rispetto a certi documenti, viene bloccato
dall'Amministrazione, cosa che paradossalmente in altri settori
dell'Amministrazione regionale non succede. La legge 19, che è poi
la nostra che regola l'accesso agli atti, in altri settori viene
tranquillamente, come dire, rispettata, nel caso degli assistenti
sociali, di questo settore in particolare, invece c'è
un'interpretazione del tutto personale di cosa si può o non si può
dare come diritto di accesso agli atti. Da lì viene il discorso del
regolamento, perché è su questo il dilemma grosso. Non si può
interpretare la legge dell'accesso agli atti in maniera differente
a seconda dell'argomento. L'argomento è sempre lo stesso: l'accesso
agli atti. In questo caso specifico parlo di professionisti che
svolgono il ruolo di avvocati rispetto a cause di separazioni,
divorzi e quant'altro a cui viene dato diniego. Anzi, ancora
peggio, a cui spesso non viene data risposta, che è la cosa
peggiore. Cioè non ti dico neanche di no, non ti dico né sì né no.
Perché non viene dato un diniego? Ma perché non si può dare,
rispetto alla legge. Invece non rispondendo risolvono il problema,
che è una cosa veramente assurda. Allora ben venga che facciate una
circolare, però se permette dobbiamo fare di più perché anche su
questo è un problema... la circolare di per sé è una cosa buona, ma
non è un indirizzo, né di regolamento né di legge. È vero che c'è
già una legge, ma già non viene rispettata, vuol dire che bisogna
fare un regolamento che esplichi la legge, perché se no qualsiasi
operatore può decidere in maniera arbitraria: "Eh ma tanto questa
cosa qui non te la devo dare". È questo il problema, che non viene
risolto, ancora.
