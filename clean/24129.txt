Classificazione
ACQUE
Acque pubbliche
AMBIENTE
Stoccaggio e smaltimento rifiuti



Oggetto del Consiglio n. 3112 del 21 novembre 2007 - Resoconto
OGGETTO N. 3112/XII - Interrogazione: "Lavori di recupero
ambientale della Dora Baltea nei Comuni di Donnas e
Pont-Saint-Martin".
Interrogazione
Appreso dagli organi di stampa del fermo amministrativo di 12
camion di alcune imprese edili avvenuto nel mese di agosto per
l'esecuzione di trasporti inerenti "alcuni lavori in alveo" nel
fiume Dora Baltea;
Ricordato che tali lavori previsti dal "Progetto Pilota di
recupero ambientale della Dora Baltea" nei Comuni di Donnas e
Pont-Saint-Martin sono stati oggetto di un rapporto informativo
degli organi di controllo e vigilanza competenti per
territorio;
Constatato che sono state e vengono tuttora rilasciate
interviste e dichiarazioni, anche da parte di associazioni di
categoria, attraverso le quali si denuncia un vuoto
normativo;
il sottoscritto Consigliere regionale
Interroga
il Presidente della Regione per sapere:
1) a quale tipologia appartengono i lavori in alveo di cui
all'oggetto;
2) quale canone è stato applicato alla ditta e/o ditte che
hanno prelevato il materiale litoide;
3) quale nesso logico esiste tra il "vuoto normativo"
denunciato dalle associazioni di categoria e le norme contenute nel
disegno di legge regionale n. 180 "Nuove disposizioni in materia di
rifiuti" e come esse si armonizzano con le norme nazionali
vigenti.
F.to: Venturella
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Con riferimento al primo quesito, i lavori
relativi a questo "Progetto pilota di recupero ambientale della
Dora Baltea" rappresentano un esperimento rispetto a quanto
previsto dal Piano regionale di tutela delle acque relativamente
agli interventi di recupero e riqualificazione dei corsi d'acqua.
L'intervento prevedeva che all'interno delle arginature della Dora
Baltea si realizzasse una sorta di alveo di magra nel quale
convogliare le acque del fiume in condizioni di magra - d'altra
parte, la cosa è molto visibile anche passando sulla strada - con
un percorso meandriforme e con una sorta di ripristino di sequenza
buca, piana, raschio, in maniera che vi sia un fondo disomogeneo.
In questo modo si intendevano ricreare condizioni di "habitat" più
vicine a quello naturale e quindi favorire il ripopolamento ittico
naturale. La realizzazione degli interventi in alveo di
asportazione e movimentazione di materiale con posa di grandi
blocchi avviene infatti in periodi molti brevi, ai quali segue un
periodo di assestamento con monitoraggio delle specie ittiche
presenti, nonché con la constatazione delle condizioni ambientali.
I lavori sono realizzati in regime di concessione ai sensi del
Testo unico sulle acque del 1904, visto che il materiale inerte
asportato può avere, seppur non pregiato, un valore commerciale nel
settore edile.
Per quanto riguarda il secondo quesito, l'autorizzazione alla
realizzazione dell'intervento - che, ripeto, è stato concertato e
anche definito in alcune delle sue linee da parte dei tecnici
ittici dell'Assessorato dell'agricoltura - prevede che la
valutazione del canone eventualmente da corrispondere come
corrispettivo del materiale asportato sia valutato una volta
completato l'intervento, previsto in 3 anni. Alla fine del triennio
potrà infatti essere valutato l'impegno necessario nel
monitoraggio, l'entità dei lavori eseguiti e necessari per
mantenere in efficienza l'assetto idraulico dato al corso d'acqua a
fronte dei quantitativi di materiale asportati e anche della
qualità degli stessi. Non essendo terminato l'intervento, non è
stato quindi al momento effettuata alcuna quantificazione dei
canoni demaniali dovuti. L'autorizzazione è stata rilasciata il 28
febbraio 2006 alla ditta "Icoval", alla quale si è affiancata nella
realizzazione dell'intervento la ditta "Servival".
Per quanto riguarda il terzo punto, qui ho un'annotazione fatta
dall'Ufficio legale, che riporto. È attualmente all'esame delle
Commissioni consiliari una norma che esplicitamente esclude dalla
configurazione in termini di attività di autotrasporto per conto
terzi, con tutto quello che ciò consegue, il trasporto dei
materiali inerti derivanti da operazioni di scavo, demolizione,
costruzione effettuata dalle ditte nell'ambito delle attività di
cantiere e delle correlate attività di stoccaggio, deposito e
spostamento, avvalendosi dello schema contrattuale del cosiddetto
"nolo a caldo", locazione di mezzo con conducente. Questa norma è
stata inserita nel capo terzo, gestione dei materiali inerti, dei
rifiuti speciali inerti, derivanti da attività di scavo,
costruzione e demolizione, nel quale sono definite tutte le
iniziative ritenute utili a garantire un effettivo recupero di tali
materiali. A questi fini è stato ritenuto utile anche disciplinare
la locazione dei mezzi di trasporto nelle attività connesse con lo
stoccaggio, il deposito e lo spostamento dei materiali nell'ambito
delle attività di cantiere, dove si ha anche la produzione dei
rifiuti la cui corretta gestione risulta importante per la tutela
dell'ambiente.
Si dà atto che dalle ore 17,28 presiede il Vicepresidente
Tibaldi.
Presidente
- La parola al Consigliere Segretario
Venturella.
Venturella (Arc-VA)
- Risposte date all'interrogazione
che ci soddisfano in parte, per 1/3 ci soddisfano completamente
perché lei ha giustamente parlato di concessioni demaniali, mi pare
che sia questo il caso, perché sia sui quotidiani, che mi pare in
risposta ad un'interpellanza fatta lo scorso Consiglio, ma
soprattutto sui "mass media" si parlava di appalti, di lavori
pubblici - ho la documentazione -: chiariamo che non sono né
appalti, né lavori pubblici, ma sono lavori dati in concessione
demaniale, viene concesso ad una ditta per un periodo di tempo
limitato il prelievo di materiale litoide dall'alveo del fiume o
del torrente per un certo quantitativo di sabbia e ghiaia, e questo
Assessore lo ha affermato, ma è sulla seconda e terza risposta che
lei non ci convince, perché? Lei ha detto: "il canone è
eventualmente valutato alla fine dei 3 anni: ecco perché non lo
abbiamo ancora calcolato o applicato". Io dico di no, perché sul
canone vi è un decreto legislativo che lei sicuramente conoscerà:
il n.
275
del 12 luglio 1993 che, avendo come
oggetto: "Riordino in materia di concessione di acque pubbliche",
prevede l'obbligatorietà di determinare gli importi dei canoni
demaniali per concessioni per estrazioni di materiali dall'alveo e
fissa anche dei prezzi minimi tenuto conto dell'andamento dei
prezzi del libero mercato. Naturalmente nel 1993 erano espressi in
lire, ora in euro. Vi è quindi un obbligo di legge di determinare i
canoni e devono essere determinati "ante" lavori, non "post"
lavori.
Sul quanto invece, Assessore, mi permetta di citare una vostra
deliberazione: la n. 25 dell'11 gennaio 2006, che approvava le
procedure tecnico-amministrative relative al rilascio di
autorizzazioni e i canoni sono stabiliti all'allegato B con un
tariffario. Può essere ridotto, ma è tutto stabilito nel
tariffario. Assessore, forse lei si è dimenticato che
l'asportazione di ghiaia o sabbia pronta, che mi pare fosse quella
la tipologia, è di 3,70 euro al metro cubo e, se c'è un misto
granulometrico di sabbia o ghiaia da vagliare o lavorare al
frantoio, naturalmente con successiva lavorazione, è di 3,20 euro
al metro cubo; se poi è un misto di sabbia e limo, è 3 euro. Non
possono essere indeterminate, se c'è una riduzione, la riduzione è
anche stabilita qualora il materiale da estrarre è per finalità
idrauliche di interesse pubblico, riduzione del 10%, quindi non ci
può venire a dire, Assessore, che non è stato... termino, Signor
Presidente... per cui questo ci lascia basiti, ossia le ditte hanno
asportato il materiale e non è stato fissato il canone: questo mi
sembra abbastanza originale.
La cosa più grave... e credo che ne parleremo ancora domani con
quell'emendamento che ha presentato sulla legge dei rifiuti nel
capo III... perché questo emendamento mi pare in contrasto con il
Codice della strada e con la legge sui trasporti. Faccio
riferimento al Codice della strada laddove parla di destinazione ad
uso dei veicoli; credo sia importante... mi permetta, Presidente,
di citare articoli e leggi, perché è importante che sia
verbalizzato e rendicontato ciò che sto dicendo. Si ha l'uso di
terzi quando un veicolo è utilizzato dietro corrispettivo, è il
caso nell'interesse di persone diverse dall'intestatario della
carta di circolazione; l'uso di terzi comprende locazione senza
conducente e servizio di trasporto di cose per conto di terzi.
Articolo 88 (Servizio di trasporto di cose per conto terzi):
"Agli effetti del presente articolo un veicolo si intende
adibito al servizio di trasporto di cose per conto terzi quando
l'imprenditore si obbliga, dietro corrispettivo, a prestare i
servizi di trasporto ordinati dal mittente..."
. Vado alla legge
n. 298, che definisce il trasporto per conto terzi all'articolo 40:
"È trasporto di cose per conto terzi l'attività imprenditoriale
per la prestazione di servizi di trasporto verso un determinato
corrispettivo"
. Lei quindi con l'introduzione dell'emendamento
al capo III del disegno di legge sui rifiuti non può bypassare le
norme nazionali e le norme del Codice della strada e su questo farò
un richiamo a leggi e regolamenti, non si può! Fra l'altro, questo
tentativo di bypassare è contenuto tale e quale nella deliberazione
di Giunta n. 1792 del 6 giugno 2005, che prevedeva le stesse cose e
non avete potuto applicarla perché andava contro le normative
nazionali, che non sono leggi... ma è il Codice della strada.
Chiedo a tutto il Consiglio: può una legge regionale andare contro
le norme del Codice della strada? No. Chiedo allora... lo avevo
chiesto in Commissione... di approfondire, non ci è stato concesso,
quindi un'ultima osservazione: mi sto domandando come mai i lavori
di scavo e di asportazione di materiale litoide nell'alveo Dora
Baltea sono aumentati in maniera esponenziale da quando c'è
qualcuno che siede come Presidente della "CVA"...
