Classificazione
CREDITO



Oggetto del Consiglio n. 1321 del 24 giugno 2015 - Resoconto
OGGETTO N. 1321/XIV - Interpellanza: "Situazione delle
istanze presentate per ottenere i finanziamenti previsti dal fondo
microcredito".
Presidente
- Per l'illustrazione, la parola al
Consigliere Gerandin.
Gerandin (UVP) -
Merci Président.
Assessore, di questo finanziamento del microcredito ne avevamo
già parlato poco tempo fa e in quell'occasione - le rileggo quella
che era l'interpellanza - le chiesi: se c'erano delle norme da
parte del Fondo sociale europeo che prevedevano la possibilità di
finanziare il microcredito esclusivamente per microimprese e
soggetti non bancabili e se fosse intenzione del Governo regionale
di estendere la possibilità del microcredito a microimprese e
soggetti bancabili seppur in difficoltà. In quella occasione lei mi
rispose che le regole che venivano applicate per quello che
riguardava il discorso del microcredito erano quelle riferite al
Testo unico bancario. Sono andato a leggermi come viene articolato
il microcredito nel Testo unico bancario e dice:
"siano di
ammontare non superiore ai 25 mila euro
- e qua ci siamo
-
che non siano assistite da garanzie reali e siano finalizzate
all'avvio e allo sviluppo di iniziative imprenditoriali con
l'inserimento nel mercato del lavoro, siano accompagnate da
prestazioni di servizi ausiliari di assistenza e monitoraggio dei
soggetti finanziabili"
. Non c'è alcuna traccia della
bancabilità.
Il collega Cognetta questa mattina molto opportunamente le ha
già chiesto alcune di queste...e lei in parte penso che abbia già
risposto, e dico questo perché? Perché nell'altra risposta che lei
mi ha dato mi ha detto:
"ma tutti hanno fatto così"
, nel
senso che i bandi che sono stati pubblicati nel resto d'Italia
prevedevano questo. Io l'ho scritto nell'interpellanza, glielo ha
in parte ricordato il collega Cognetta, ma io ho qua sotto mano il
bando della Sardegna, è un bando molto chiaro perché scrivono una
riga per dire quali sono i soggetti che avrebbero accesso a questo
tipo di microcredito e si dice:
"sostenere l'avvio di nuove
attività imprenditoriali, ovvero la realizzazione di nuovi
investimenti nell'ambito di iniziative già esistenti da parte di
soggetti in difficoltà di accesso al credito e in condizioni di
svantaggio"
, anche qua nessun cenno alla bancabilità. Ora,
questo per dire che probabilmente il bando che ha messo in piedi la
Valle d'Aosta è un bando che prevede dei requisiti...che né il
Fondo sociale europeo prevede quale obbligo, né le regole del
microcredito prevedono che ci sia questo tipo di assoggettamento a
questa dichiarazione di non bancabilità e neppure i bandi delle
altre Regioni lo hanno previsto. Ora, io l'ho detto l'altra volta:
non ho dubbi che un bando, una volta che è pubblicato, non si possa
modificare. Lei oggi l'ha confermato e non c'è dubbio, però a volte
richiedere questa certificazione della non bancabilità mette in
difficoltà delle imprese che magari con tanti sacrifici hanno
cercato di onorare quelli che erano gli obblighi verso gli istituti
di credito. Allora, è il messaggio che è devastante per quegli
imprenditori che magari hanno fatto sacrifici, hanno cercato di
pagare, magari con difficoltà di pagare, di onorare questo. Bene,
noi adesso gli diciamo: "no, voi siete fuori da questa partita: la
partita da 4 milioni e mezzo", con il tasso di interesse a zero,
con 25 mila euro che farebbero comodo a questo tipo di imprese, gli
diciamo: "no, questi sono 4 milioni e mezzo disponibili
esclusivamente per soggetti cattivi pagatori o che non onorano
quelli che sono eventualmente...o non hanno delle garanzie a
sufficienza, o non onorano quelli che sono i pagamenti".
Lei oggi al collega Cognetta ha anche detto - e mi dispiace che
non me l'abbia detto quando le ho fatto l'interpellanza l'altra
volta - che la certificazione della bancabilità affidata alle
banche è facoltativa. Io mi auguro che nella replica lei me lo
spieghi bene questo concetto, perché gli uffici chiedono che un
soggetto vada da una banca e la banca gli certifichi che è un
cattivo pagatore e che non è bancabile. Questo è quello che avete
chiesto voi a chi si è presentato ai vostri uffici, l'hanno detto a
me, per cui penso che l'avranno detto anche a lei, non è una novità
in termini assoluti. Allora, la Valle d'Aosta in questo momento non
può permettersi di dare un segnale di questo tipo. Io aspetterò le
sue risposte perché oggi le chiediamo anche il numero definitivo
delle domande, quante saranno...per quale importo e, qualora vi
siano ancora delle risorse disponibili, io ho appreso...e sono
felice che lei abbia detto che avete intenzione per il futuro di
rivedere questo concetto. Noi vorremmo che venisse fatto
immediatamente qualora vi siano delle risorse disponibili, non lo
so se ci saranno, ma lei mi risponderà e, se ci saranno, ne
prenderò atto con piacere e le chiederò, Assessore, di farlo
immediatamente, perché la Valle d'Aosta non può permettersi di
lanciare un messaggio di questo genere, dove solo esclusivamente
chi in questo momento non è bancabile ha accesso ad un credito da
25 mila euro. Per gli altri invece che cosa succede? Lei lo sa che
cosa succede, Assessore, perché l'hanno detto a me, l'avranno detto
anche a lei: chi è bancabile in questo momento si presenta
all'istituto di credito, che gli dice: "io non te lo certifico",
però ti dice: "venite da me, ve lo do io al 3,5-4 percento": questo
è quello che succede alle imprese valdostane in questo momento.
Grazie.
Presidente -
Per la risposta, la parola all'Assessore
Marquis.
Marquis (SA) -
Grazie Presidente.
Prima di addentrarmi nella risposta dei quesiti, udita
l'esposizione dell'interpellanza, ritengo utile e indispensabile
fare una premessa di inquadramento dell'istituto del microcredito.
Il microcredito è una misura introdotta per far fronte
all'esclusione finanziaria che molti soggetti imprenditoriali in
diversi Paesi dell'Unione europea hanno subito e subiscono come
conseguenza della crisi economica mondiale. L'esclusione
finanziaria deriva dalla crescente difficoltà che incontra chi ha
bisogno di credito, ma non è in grado di fornire adeguate garanzie
alle banche. Anche in Italia e in Valle d'Aosta le banche, in base
agli accordi siglati nell'ambito dell'Unione europea, hanno
adottato criteri sempre più stringenti per concedere il credito. Il
razionamento del credito ha incrementato le difficoltà ai soggetti
ai quali si rivolge l'attenzione con il progetto del microcredito.
Ricordo che il microcredito è uno strumento di microfinanza che
l'Unione europea ha ritenuto utile sin dall'inizio della crisi per
contribuire ad accrescere l'occupazione e a migliorare la
competitività della platea delle microimprese, che sono la parte
più significativa del tessuto del sistema produttivo europeo e che
maggiormente sentono questo problema. In Italia le norme sul
microcredito sono relativamente recenti e sono state introdotte con
il decreto legislativo n. 141 del 2010, che è attuativo della
direttiva comunitaria 48/2008, che riforma la disciplina del
credito al consumo. Tale decreto legislativo ha portato modifiche
al Testo unico bancario, prevedendo, tra l'altro, disposizioni
specifiche riguardanti la definizione e le caratteristiche del
microcredito, i soggetti finanziabili, gli organismi finanziatori.
L'articolo 111 del Testo unico bancario tratta e disciplina
quest'argomento. I microcrediti devono essere finalizzati all'avvio
o all'esercizio delle attività di lavoro autonomo o di
microimpresa, a condizione che i finanziamenti concessi abbiano le
seguenti caratteristiche: siano di ammontare non superiore ai 25
mila euro e non siano assistiti da garanzie reali, pegno o ipoteca,
siano finalizzati all'avvio o allo sviluppo di iniziative
imprenditoriali o all'inserimento nel mercato del lavoro, siano
accompagnati dalla prestazione di servizi ausiliari di assistenza e
monitoraggio dei soggetti finanziati. In definitiva, il
microcredito non si prefigge di ridurre il costo del credito, ma di
garantire l'accesso ai soggetti esclusi dai canali ordinari, che
hanno idee imprenditoriali, ma credibilità non sufficiente per gli
istituti di credito.
Fatta questa doverosa premessa, in riferimento al primo quesito:
"qual è il numero definitivo delle domande presentate ed
accettate e per che importo totale sono state finanziate"
, alla
data di scadenza per la presentazione delle domande di
microcredito, che era stata fissata al 29 maggio, sono state
presentate 76 istanze per un importo totale di finanziamenti
richiesti pari ad euro 1 milione e 666 mila.
Con riferimento al secondo quesito:
"qualora vi siano risorse
ancora disponibili a fronte dei 4.500.000 stanziati, come si pensa
di utilizzarli"
, al termine del procedimento istruttorio
dell'iniziativa attualmente in corso, di cui è prevista la
conclusione entro il prossimo mese di luglio, si potranno fare le
opportune analisi e valutazioni, così come avevo già detto questa
mattina, sulle ragioni che hanno escluso molti partecipanti che
avevano espresso interesse verso questa misura. Sarà solo allora
che con la disponibilità degli elementi utili si potrà valutare
un'eventuale riproposizione dell'iniziativa con innovazioni e
correttivi, sempre però compatibilmente con la normativa vigente.
Sin d'ora si evidenzia che gli spazi di manovra sono molto
stretti.
Con riferimento al quesito n. 3:
"perché nei bandi della
Valle d'Aosta sia inserito il concetto della "bancabilità", facendo
riferimento al Testo unico bancario-articolo 111, quando su bandi
simili, vedi Sardegna, si fa esclusivamente riferimento a "soggetti
con difficoltà di accesso al credito e in condizioni di
svantaggio", senza nessun cenno alla "bancabilità""
, si
evidenzia quanto segue: in occasione della risposta ad una
precedente interpellanza, ho evidenziato che il microcredito è
disciplinato e descritto dall'articolo 111 del Testo unico
bancario, ancorché nelle direttive di attuazione non sia citato
esplicitamente questo riferimento, si precisa che le disposizioni
in esso contenute sono state assorbite integralmente, assorbite non
solo dalla Valle d'Aosta, ma da tutte le altre Regioni che hanno
posto in essere l'iniziativa del microcredito. A titolo di esempio,
si evidenzia come il limite dei 25 mila euro ad ogni finanziamento,
la mancata previsione di garanzie, la non retroattività delle spese
e la previsione di piani di sviluppo, di assistenza e tutoraggio
sono tutte previsioni presenti nell'articolo 111 del Testo unico
bancario e nelle iniziative della Sardegna, della Puglia, della
Campania e della Calabria, che sono le altre Regioni che hanno
messo in atto quest'iniziativa. È vero che la Regione Sardegna nel
bando fa riferimento a
"soggetti con difficoltà di accesso al
credito in condizioni di svantaggio"
, senza citare
esplicitamente la bancabilità, ma è altrettanto vero che con un
semplice approfondimento sull'argomento si riscontra negli allegati
al bando, nello specifico nelle sue direttive di attuazione,
l'ampia e precisa descrizione di cosa si intende per
"soggetti
con difficoltà di accesso al credito in condizioni di
svantaggio"
. In questa circostanza la Regione Sardegna dà
definizione dei soggetti con difficoltà di accesso al credito e in
condizioni di svantaggio e recita:
"soggetti non bancabili,
ovvero considerati non idonei a fruire di servizi e prodotti
finanziari del settore finanziario tradizionale, poiché non
soddisfano il requisito della bancabilità"
, questa quindi è la
definizione che questa mattina aveva dato sostanzialmente il
collega Cognetta, riportando quanto aveva letto nel bando della
Sardegna e precisamente in un suo allegato.
A conclusione, collega, quindi auspico di essere riuscito con
quest'intervento a spiegare le modalità di approccio che abbiamo
avuto nell'organizzare quest'importante iniziativa che sottostà a
rigide regole sovraordinate e che non poteva essere articolata con
la libertà di azione che è stata manifestata durante la
presentazione della presente interpellanza, ovvero per
quest'iniziativa è imprescindibile sia rivolgersi a soggetti non
bancabili sia fare riferimento all'articolo 111 del Testo unico
bancario: queste sono condizioni
sine qua non
per attivare
delle iniziative di microcredito. Grazie.
Presidente -
Per la replica, la parola al Consigliere
Gerandin.
Gerandin (UVP) -
Merci Président.
Vede, Assessore, l'articolo 111 l'avevo già citato io, per cui
non c'è dubbio che ci siano...il requisito per quanto riguarda il
discorso del microcredito...sul discorso della bancabilità non
esiste proprio nell'articolo 111, per cui se il riferimento è
l'articolo 111, l'articolo 111 non fa nessun riferimento al
discorso della bancabilità.
Aspettavo con interesse che lei avesse chiarito il concetto che
aveva espresso il collega Cognetta questa mattina sulla non
necessità di avere la certificazione da un istituto di credito
sulla non bancabilità, poi questo è quanto mi pare abbia detto
questa mattina al collega Cognetta e aspettavo di capire quale era
questa grande novità, perché se, da una parte, mi dice che
l'obbligo è della non bancabilità e poi, dall'altra, mi dice: "no,
ma la certificazione della bancabilità da parte dell'istituto di
credito è facoltativa", beh, c'è qualcosa che non torna in questo
concetto. Io mi attengo ai bandi, il bando che avete fatto voi
prevede la non bancabilità, il bando della Sardegna non prevede il
concetto della bancabilità. Questo è quanto, sono atti ufficiali
che penso abbia letto lei, come li ho letti io su questo e il bando
della Sardegna non solo non fa riferimento alla bancabilità, ma è
molto chiaro su questo, ti dice che è per i soggetti in difficoltà
e quant'altro.
Avrei gradito anche, tenuto conto che, al di là di tutto, non
penso che su 4 milioni e mezzo stanziati a questo punto, chiuso
l'iter, chiusa la partita...mi dice che sono 76 i soggetti che
hanno chiesto questo finanziamento per un importo di 1 milione 666
mila...significa che è stato un clamoroso
flop
, io non so
come vuole chiamarlo? Tre milioni di fondi europei che rischiamo
eventualmente...non so, se non ci diamo una mossa, magari di non
poterli utilizzare. Io pensavo, visti i risultati, che magari
cogliesse l'occasione...tenuto conto che questo è un momento di
grande difficoltà - in cui mi pare che tutti dicano che stiamo
vivendo un momento di crisi assoluta - e tenuto conto che ci sono
due interpellanze nello stesso Consiglio in merito al microcredito,
io mi aspettavo che magari venisse con qualche proposta, qualche
idea. Noi adesso dobbiamo capire se dobbiamo aspettare luglio per
avere qualche idea in merito. Assessore, io pensavo che con
l'iter...tenuto conto dell'insuccesso che ha avuto e del parziale
successo, che comunque non ha dato una risposta vera al mondo
imprenditoriale in difficoltà, lei venisse con qualche idea in più
e non dire: "vedremo che modello mettere in piedi". Non penso di
aver chiesto o di chiedere l'impossibile in merito e vorremmo che
una volta tanto la Valle d'Aosta avesse un po' più di coraggio e
che, invece di mettere una regola in più, una virgola in più
rispetto alle altre, ne metta magari una in meno e soprattutto che
il concetto che chi è in difficoltà può essere...e glielo ho detto
prima nell'illustrazione: anche chi con difficoltà ha rispettato i
pagamenti...perché la non bancabilità significa anche non essere un
buon pagatore, non è solo il dire: "non ho garanzie", ma vuol dire
anche che magari qualcuno in un momento di difficoltà non ha potuto
magari rispettare le regole e le scadenze. Allora, non è che io
devo per forza essere un cattivo pagatore per avere accesso a
questo microcredito...e non vuol dire dare degli aiuti a pioggia,
ci mancherebbe ancora, questi non sono i contributi, sono
giustamente legati ad una categoria. Io, guardi un po', magari mi
sbaglio, ma penso che i soggetti in difficoltà in questo momento
siano anche coloro che magari hanno con sacrificio cercato di
mantenere i pagamenti, ma in questo momento hanno necessità di
avere liquidità per investimenti. Mi sbaglio? Va bene, sono
contento di sbagliarmi, perché io la penso esattamente così,
Assessore, pertanto io le direi: guardi, non aspettiamo le vacanze,
perché dopo luglio c'è agosto, poi c'è la sospensione e ci
rivedremo a settembre...io gradirei che prima dell'ultimo Consiglio
lei venisse e ci dicesse cosa vuol fare dei 3 milioni che in questo
momento sono inutilizzati e che sarebbero una boccata di ossigeno
per il mondo imprenditoriale. Grazie.
Presidente -
Punto 22 all'ordine del giorno.
