Classificazione
STATUTO



Oggetto del Consiglio n. 1588 del 8 giugno 2022 - Resoconto
OGGETTO N. 1588/XVI - Interrogazione: "Notizie in merito agli
accordi presi con lo Stato in relazione al ricorso per legittimità
costituzionale di alcuni articoli della legge regionale
35/2021".
Bertin (Presidente) -
Punto n. 10 all'ordine del giorno
Per la risposta il Presidente della Regione.
Lavevaz (UV) -
Si chiedono, come dice il titolo
dell'interrogazione, notizie in merito a questi accordi e nello
specifico quali siano gli accordi presi in merito a tutti gli
articoli impugnati e quali siano le scelte intraprese dal Governo
per risolvere le problematiche affrontate con le norme
impugnate.
Come è noto, la questione riguarda la nostra legge di stabilità,
la n. 35/2021, in particolare gli articoli 5 e 18, l'articolo 5 nei
commi 9 e 10 e l'articolo 18 nella sua interezza, sono stati
oggetto d'impugnativa da parte del Governo nazionale.
Vi ricordo brevemente, ma sono certo che non ci sia bisogno di
farlo, che l'articolo 5 comma 9 riguardava la graduatoria e la
proroga della validità della graduatoria del concorso bandito
dall'Amministrazione regionale per i centralinisti di emergenza, il
comma 10 invece la graduatoria, sempre bandita
dall'Amministrazione, per il Corpo valdostani dei Vigili del Fuoco,
mentre l'articolo 18 riguardava la famosa indennità di attrattività
regionale che era stata inserita all'interno della legge di
stabilità.
Come è noto, la Giunta regionale si è costituita nel giudizio di
legittimità costituzionale con una delibera di marzo 2022, peraltro
il giudizio è previsto il 5 luglio, quindi fra un mese circa.
Le due questioni - semplifico in due - che riguardano la proroga
delle rogatorie e l'indennità di attrattività sono di natura molto
diversa.
La prima è stata oggetto di una contro-osservazione e di
contro-deduzione da parte del nostro legislativo - concordate con
il sottoscritto - che hanno sostenuto la bontà del fatto che le
nostre graduatorie - per una serie di motivazioni, non in ultima la
particolarità del momento ancora legata all'emergenza da Covid-19
con una difficoltà a fare i concorsi - fossero comunque una
questione da sostenere e da portare avanti, anche perché ambedue le
graduatorie hanno un secondo momento di analisi dell'idoneità delle
persone che vengono inserite: la prima, quella dei centralinisti,
perché tutti i concorrenti che hanno partecipato e che hanno
superato l'esame, hanno dovuto superare con esito positivo un corso
di formazione preordinato all'assunzione, che è stato superato da
tutti; la seconda, il corso di formazione - che sappiamo essere ben
più corposo e ben più impegnativo anche dal punto di vista di tempo
da dedicarci- per l'assunzione dei Vigili del Fuoco prevede un
corso che anche qui è preordinato all'assunzione, quindi uno deve
avere l'idoneità fisica e tutte le altre idoneità prima di essere
assunto.
Queste sono le motivazioni che abbiamo messo a sostegno della
nostra proroga delle rogatorie e quindi come controdeduzioni
rispetto a quanto sollevato come problematica da parte del Governo.
Proprio per il fatto che sono due graduatorie molto specifiche che
hanno in più questo secondo momento, questo permette di avere una
tranquillità anche sull'idoneità.
Per quanto riguarda l'articolo 18, non sto a ripetere quali sono
gli obiettivi delle indennità di attrattività, perché li abbiamo
condivisi in quest'Aula e ne abbiamo parlato a lungo; abbiamo
ribadito la necessità, nella nostra particolarità territoriale, ma
anche a livello di competenze statutarie - in particolare di
competenza integrativa in materia d'igiene e sanità, di
organizzazione ospedaliera - che quella scelta rientrasse
pienamente nelle nostre facoltà e possibilità statutarie.
A seguito dell'impugnativa, abbiamo aperto, nell'ambito della
leale collaborazione che sempre c'è con lo Stato - in particolare
con i due uffici legislativi che avevano sollevato perplessità,
quello della funzione pubblica e quello del MEF - delle
interlocuzioni molto fitte a livello tecnico per arrivare a una
risoluzione delle problematiche, perché queste, come è noto,
riguardavano aspetti di natura di contrattazione, nel senso che
veniva richiesta una previa contrattazione con le parti sindacali,
prima di passare direttamente all'erogazione di queste
indennità.
Abbiamo fatto un passaggio, ripeto, molto fitto e molto proficuo
con gli uffici legislativi che già hanno trovato una soluzione dal
punto di vista tecnico sostenibile.
Questo stupirà forse alcune forze politiche, ancora stamane lo
leggevo sul giornale, che dicono che il Governo regionale non ha
nessun tipo di rapporto con Roma: invece ogni tanto passiamo le
colonne d'Ercole di Carema e andiamo a Roma, magari non ci facciamo
i selfie ma torniamo anche con dei risultati, nello specifico su
questo si è trovata una soluzione condivisa anche dal punto di
vista politico sulla bontà della soluzione tecnica trovata.
In buona sostanza, ecco quello che faremo: "porteremo in
Consiglio nelle prossime sedute un disegno di legge che va a
sostituire l'articolo 18, con una piccola differenza: ci sarà la
necessità di fare una contrattazione integrativa aziendale, che
dovrà essere avviata entro trenta giorni, che dovrà andare a
definire un poco le regole dal punto di vista sindacale.
Il ruolo della contrattazione viene ulteriormente valorizzato,
anche perché in questo disegno di legge che verrà proposto si
prevede che gli eventuali trattamenti economici più favorevoli in
godimento, attualmente per effetto dell'articolo 18 della legge 35,
verranno ridistribuiti secondo le regole che la contrattazione
stessa definirà, quindi sia in un caso che nell'altro credo che
questa sia comunque una buona soluzione, rispetto a un articolo di
legge molto importante per il futuro della nostra sanità.
Sono assolutamente soddisfatto del lavoro che è stato fatto
dagli uffici e anche delle interlocuzioni politiche che abbiamo
avuto con il Ministero.
Presidente -
Consigliere Carrel per la replica.
Carrel (PA) -
Grazie Presidente, grazie per la risposta
che ci ha permesso di fare un po' il punto della situazione su
tutti e tre gli argomenti impugnati dal Consiglio dei Ministri.
Abbiamo adottato una doppia strategia, una strategia per
l'articolo 18 in cui siamo andati a contrattare e a trovare una
soluzione con un disegno di legge che verrà proposto al
Consiglio.
Articolo 18, siamo 18... speriamo che poi si riesca a portare a
termine quest'operazione e si possa poi di fatto dare questo
contributo di attrattività che, come sapete, noi abbiamo già
contestato a monte in quanto poco attrae, bensì è un contributo che
va a erogare dei soldi a delle dirigenze mediche che sono già
assunte in una USL; noi contestavamo il fatto che alcuni operatori
sanitari invece non erano inclusi in questo disegno di legge, ma di
questo abbiamo già discusso e non ci torniamo.
L'altra questione è la proroga delle graduatorie sia dei
centralinisti sia dei Vigili del Fuoco, per i quali invece dobbiamo
aspettare, se ho capito bene, la sentenza del 5 di luglio.
Ricordo che vi sono delle tempistiche - soprattutto per i Vigili
del Fuoco ma anche per i centralinisti - che ovviamente il 5 di
luglio verranno ancora dilungate, perché i corsi partiranno in
autunno, o forse in inverno, e quindi la carenza ormai diventa
cronica.
Credo pertanto che avrei preferito avere come risposta anche
un'interlocuzione più fitta e con qualche risultato anche su questi
due articoli, perché ne avevamo già discusso in Consiglio il 9 di
marzo e sappiamo bene che quell'impugnativa è dettata forse
dall'idea, dal punto di vista del Consiglio dei Ministri, che
quelle graduatorie siano graduatorie aperte, mentre quelle
graduatorie sono fatte esclusivamente per dei profili specifici,
come lei ha ben sottolineato e mi risulta essere scritto anche
nella memoria difensiva.
Quindi ci auspichiamo avere il risultato, ma avremmo preferito
sicuramente che nel viaggio a Roma si fosse trattato anche di
questo, portando delle soluzioni se questo era possibile; in caso
contrario, ovviamente, aspetteremo il 5 di luglio sperando in un
risultato positivo che credo che la Regione abbia tutte le basi per
ottenere e poi continuare a lavorare, perché sia i centralinisti
che i Vigili del Fuoco hanno bisogno del personale.
Presidente -
Il Presidente della Regione per una piccola
integrazione.
Lavevaz (UV) -
Una piccolissima precisazione: ovviamente
è stata oggetto d'interlocuzioni anche la parte delle graduatorie;
la questione però è più semplice nel senso che o è "sì" o è "no",
quindi ci sono anche dei precedenti - Regione Sicilia - adesso non
sto a farla lunga, ma la scelta è loro.
Abbiamo cercato di manifestare le problematiche che sono quelle
che abbiamo anche scritto, dall'altro lato invece c'erano dei
margini per trovare un punto di incontro.
Sulle graduatorie purtroppo o è "sì" o è "no"; ovviamente noi
siamo andati a sostenere il fatto che debbano essere prorogate, ma
punti di mediazione non sono possibili. Solo questa
precisazione.
