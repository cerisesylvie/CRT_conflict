Classificazione
ASSISTENZA SANITARIA E OSPEDALIERA



Oggetto del Consiglio n. 1672 del 13 gennaio 2016 - Resoconto
OGGETTO N. 1672/XIV - Interrogazione: "Rispetto degli orari
di ricevimento del pubblico da parte dei medici
territoriali".
Viérin M. (Presidente)
- Punto n. 4 all'ordine del
giorno. La parola all'Assessore Fosson.
Fosson (UV) -
Grazie Presidente. Buongiorno a tutti.
Per quanto riguarda gli orari dei medici di famiglia, vorrei
soltanto ricordare quali sono le regole che dipendono da una
convenzione, e non da un rapporto contrattuale di dipendenze e
quindi con regole fissate a livello nazionale. Ricordo che, per
esempio, il medico convenzionato non deve sostenere un esame di
francese per poter esercitare in Valle d'Aosta. È quindi un
rapporto particolare sancito da un accordo collettivo nazionale del
29 luglio 2009, che prevede all'articolo 36 che l'apertura degli
studi dei medici deve essere di cinque ore settimanali, e che la
durata minima settimanale di apertura degli ambulatori deve essere
commisurata alle fasce per numero di assistiti. L'orario con il
nominativo del medico deve essere comunicato all'azienda ed esposto
all'ingresso dello studio medico. Una regola un po' particolare,
sempre di questo contratto, è che eventuali variazioni devono
essere comunicate all'azienda entro trenta giorni dall'avvenuta
variazione. Il contratto prevede trenta giorni di tolleranza, ma
anche che, se uno prende tre giorni di ferie, può comunicarlo al
mattino e - questo è il fattore importante - non deve neanche
mettersi d'accordo con il sostituto, che ad esempio fa studio alle
17.00 mentre il sostituto lo fa al mattino. Lo stesso articolo 30
prevede le sanzioni in caso di violazioni: per le violazioni di
natura occasionale si procede a un richiamo verbale e un altro con
diffida nel caso vi sia una seconda violazione. In caso di
violazioni di maggiore gravità, cioè più persistenti, si può
ridurre il trattamento economico in misura non inferiore al 10
percento e non superiore al 20 percento e vi è la revoca del
rapporto per le infrazioni particolarmente gravi o finalizzate
all'acquisizione dei vantaggi, compresa quella di cui ad un altro
articolo che contempla anche le recidive.
L'azienda come controlla l'orario dei medici (che non è problema
sicuramente da poco)? Lo controlla attraverso delle verifiche
d'ufficio, che saranno adesso magari anche incrementate a campione,
ma soprattutto l'azienda interviene quando ci sono delle
segnalazioni all'URP e queste segnalazioni sono state tre nell'arco
di due anni, quindi, mentre noi abbiamo una segnalazione
praticamente giornaliera sull'ospedale, ne abbiamo avute tre in due
anni. Mi permetta anche di dire che è la prima
interpellanza/interrogazione che abbiamo sui medici di famiglia,
nel senso che forse tutti ci siamo adattati ad accettare che non ci
possa essere un cambiamento in questo senso.
La prima segnalazione è stata appunto perché gli orari non erano
stati pubblicati correttamente, un'altra perché c'era stato un
ritardo, ma volevo significare che nel 2014 ci fu un ritardo per
una segnalazione importante, che questa si è ripetuta. Adesso per
la prima volta forse nella storia del rapporto convenzionale è
stato inviato un avviso di sospensione della convenzione ad un
medico di famiglia dal 1° febbraio, a cui lo stesso medico di
medicina generale potrà fare delle controdeduzioni.
Io credo - e l'ho sempre detto - che la riorganizzazione della
medicina territoriale sia fondamentale e importante. L'azienda sta
facendo un'analisi e un'indagine molto attenta sulle reperibilità,
dei medici di famiglia, e a campione si verifica che queste
reperibilità vengano rispettate; non solo, ma anche con un nuovo
accertamento degli accessi aggiuntivi, abbiamo delle differenze
importanti. Soprattutto io penso che la soluzione di questo sia
proprio passare dalla medicina individuale alla medicina di gruppo,
come previsto dall'articolo 5 del Patto della salute, che però non
è ancora stato trasferito e trasformato in un decreto-legge, per
cui non esiste una normativa, come ho detto diverse volte, anche se
casi importanti di questo ci sono: per esempio, la medicina di
gruppo di Verrès prevede una funzione importante perché i medici si
sono associati e fanno un orario continuativo tutti i giorni. Noi
su questo stiamo facendo molto, ma purtroppo anche in questo caso
gli accordi regionali non possono essere rivisti se non c'è una
contrattazione nazionale. Stiamo comunque incontrando tutti i
medici di medicina generale e, l'ultimo incontro con i loro
direttivi - con due sindacati ugualmente rappresentativi - si è
svolto l'8 gennaio, per mettere in atto tutte le nostre possibilità
che comunque prevedono un accordo con i medici di famiglia per
passare dalla medicina individuale alla medicina di gruppo, che,
secondo noi, è il futuro e potrà dare dei grossi vantaggi alla
Valle d'Aosta.
Presidente
- La parola al collega Cognetta.
Cognetta (M5S)
- Grazie Presidente. Grazie Assessore per
la risposta.
In effetti, è un problema, come giustamente ha sollevato lei, ed
è un problema che colpisce molto direttamente i cittadini. Il fatto
che non ci siano delle lamentele dirette dipende dal fatto che
spesso non sanno neanche a chi rivolgersi i cittadini e quindi
restano disorientati. In teoria il cittadino potrebbe anche
cambiare il medico, passare da un medico ad un altro. Il problema è
che sono pochi e quindi spesso non c'è posto per passare da quello
meno bravo a quello più bravo, perché poi ce ne sono alcuni che
sono bravissimi, non bravi, però ce ne sono altri che purtroppo non
fanno il loro mestiere ed è su questi che dovremmo concentrare la
nostra attenzione, perché poi sono quelli che ci creano i maggiori
problemi, perché poi cosa succede? Succede che io magari devo
portare mio figlio - perché ci sono anche i pediatri, non soltanto
i medici - a fare una visita, mi viene spostato l'orario, il
pediatra non c'è, devo portarlo a quel punto al pronto soccorso con
un codice bianco, con tutti i problemi che conosciamo e che stiamo
cercando di risolvere, perché poi l'intasamento del pronto soccorso
genera tutta una serie di altri problemi. Se, come ha detto lei,
state rafforzando i controlli, quindi ben venga, soprattutto se
finalmente cominciamo anche a dare dei segnali colpendo qualcuno di
questi medici convenzionati che non fanno il loro dovere in maniera
corretta. Sono la prima linea di difesa che ha il cittadino
rispetto ad un problema sanitario e quindi, se loro stessi vengono
a mancare, tutto il sistema chiaramente non funziona. A questo
punto sarà mia cura di controllare da vicino quali saranno gli
interventi che via via verranno fatti dall'USL rispetto a questo
problema e soprattutto cercherò di capire ancora meglio quali sono
le possibili...lei ha detto che deve parlare con le organizzazioni
sindacali, "dobbiamo fare in modo di fare medicina di gruppo", può
essere una soluzione, dobbiamo valutare poi se questa soluzione
effettivamente migliorerà il servizio ai cittadini, perché poi è
quello che ci interessa più di tutto, non tanto colpire il singolo
che non ha un grande senso. La ringrazio di nuovo.
