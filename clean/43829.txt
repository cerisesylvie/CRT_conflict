Classificazione
AMBIENTE
Inquinamento
TRASPORTI E VIABILITÀ
Autostrade e trafori alpini



Oggetto del Consiglio n. 998 del 4 novembre 2021 - Resoconto
OGGETTO N. 998/XVI - Interpellanza: "Installazione di
ulteriori stazioni fisse di monitoraggio dell'aria nel tratto
autostradale Aosta/Pont-Saint-Martin e Aosta/Courmayeur".
Bertin (Presidente) -
Punto n. 48. Per l'illustrazione,
ha chiesto la parola il consigliere Ganis.
Ganis (LEGA VDA) -
La qualità dell'aria è un fattore
molto importante per il benessere dei cittadini. Per questo motivo
bisogna tenere sempre sotto controllo i livelli di inquinamento
atmosferico individuando le eventuali situazioni di accumulo
prevedendone l'evoluzione e cercando di adottare le eventuali
contromisure. Tutto questo nella nostra regione avviene attraverso
i controlli effettuati dall'Agenzia per la protezione dell'ambiente
in Valle d'Aosta: l'ARPA.
È noto a tutti che esistono dei criteri fissati per la
valutazione dell'aria stabiliti dalla normativa di riferimento: il
decreto legislativo n. 155/2010. I dati rilevati vengono
confrontati su base annua con i valori di riferimento della
normativa per stabilire se vengono rispettati o meno.
In Valle d'Aosta sono ubicate sei stazioni fisse per monitorare
le concentrazioni dei principali inquinanti atmosferici: tre sono
ubicate ad Aosta: in Piazza Plouves, Via Liconi, Via Primo Maggio,
una a Donnas, una a La Thuile e, infine, l'ultima che si trova a
Courmayeur.
Esiste inoltre un laboratorio mobile, un camper attrezzato con
analizzatori automatici che esegue campagne di misura della qualità
dell'aria volte a fornire una stima dei livelli medi annuali di
inquinamento atmosferico in vari punti di interesse della Regione
ed è proprio su queste campagne fatte, utilizzando il laboratorio
mobile, che è caduta la nostra attenzione. Le stazioni fisse
misurano costantemente la presenza di sostanze inquinanti
nell'aria, mentre il camper effettuerebbe le misurazioni soltanto
nel posto nel quale viene posizionato. In base a queste ovvie
considerazioni, abbiamo appurato che l'ultimo controllo effettuato
dal laboratorio mobile in Bassa Valle, più precisamente nel comune
di Verrès, è stato eseguito nella campagna del lontano 2015 insieme
ai Comuni di Charvensod, Brissogne e Lillianes. Abbiamo potuto
inoltre constatare, leggendo i dati presenti sul sito dell'ARPA,
che non risultano monitoraggi nella Media Valle e nel tratto tra
Sarre e Courmayeur dal 2013 ad oggi e questo non permette di poter
confrontare i dati ottenuti in passato con la situazione
attuale.
Questa interpellanza nasce anche dal fatto che molti cittadini
sono preoccupati dall'aumento del traffico lungo la Statale n. 26
e, di conseguenza, si può facilmente immaginare che la quantità di
agenti inquinanti presenti nell'aria in questi ultimi anni è
aumentata a scapito di chi vive lungo il tratto di Statale. Da una
parte bisogna comunque tener conto che il numero di automobili è
aumentato rispetto agli ultimi anni, i servizi pubblici, i bus, non
sempre coincidono con gli orari di chi lavora in Alta Valle e, di
conseguenza, l'auto diventa il solo mezzo per giungere a
destinazione; dall'altra, bisogna ricordare che il costo esoso del
pedaggio autostradale, già più volte discusso in quest'aula,
complica le cose e costringe i pendolari ad abbandonare
l'autostrada e a transitare lungo la Statale.
Inoltre vorremmo anche evidenziare che, stando a fonti
attendibili, l'agenzia ARPA avrebbe bisogno di più personale
qualificato per poter operare a regime. Sicuramente questo
rappresenta un
gap
da colmare. Non vorrei entrare in merito
a questa considerazione ma in vista di un futuro potrebbe essere un
buon motivo per ampliare l'organico e renderlo più efficiente.
Crediamo che la salute dei cittadini vada tutelata, per questo
motivo tutti gli investimenti fatti dall'Amministrazione regionale
al fine di migliorare le condizioni di salute dei cittadini
valdostani non possono che essere spesi per una giusta causa.
Evidenziando queste criticità sul territorio valdostano,
interpelliamo quindi l'Assessore competente per sapere: "se sia
intenzione di prevedere una campagna di monitoraggio, utilizzando
il laboratorio mobile, lungo la Statale n. 26 e in particolare nel
tratto Aosta/Pont-Saint-Martin e il tratto Aosta/Courmayeur nelle
zone non analizzate al fine di poter avere una situazione di
valutazione ottimale della qualità dell'aria; in caso affermativo,
se i dati ottenuti dai monitoraggi delle stazioni mobili verranno
messi a confronto con le misurazioni ottenute negli anni passati.
Infine chiediamo: "se sia intenzione installare a breve-medio
termine altre stazioni fisse di monitoraggio dell'aria, al fine di
poter monitorare costantemente anche il tratto stradale
Aosta/Pont-Saint-Martin e Aosta/Courmayeur".
Presidente -
Per la risposta, ha chiesto la parola il
presidente della Regione Lavevaz.
Lavevaz (UV) -
Per quanto riguarda il primo quesito, va
segnalato come dato fondamentale direi che in tutte le stazioni di
rilevamento, quindi sia quelle urbane, quelle rurali e quelle da
traffico, sono ampiamente rispettati tutti i limiti normativi e
che, anzi, nell'ultimo periodo questi dati sono anche in leggera
diminuzione, quindi in miglioramento.
Un dato significativo credo come titolo di esempio sia quello
della stazione di rilevamento che è situata sulla rampa di accesso
al Traforo del Monte Bianco, quindi nella zona di Entrèves di cui
ovviamente la principale fonte di inquinamento, è inutile dirlo, è
il traffico veicolare e con un numero peraltro molto importante di
mezzi pesanti in particolare. In questa stazione nello specifico la
media annua è inferiore a 15 microgrammi per metro cubo negli
ultimi anni rispetto a un valore massimo previsto per legge che è
di 40 microgrammi per metro cubo, quindi siamo ampiamente al di
sotto.
Inoltre va anche spiegato che il modello che viene utilizzato da
ARPA per il monitoraggio è un sistema che è chiamato "Modello di
dispersione degli inquinanti" e che utilizza dei modelli matematici
che tengono conto in maniera puntuale delle situazioni
meteorologiche in atto in quel momento, della geolocalizzazione dei
punti, quindi dei venti, eccetera, in modo da ricostruire in
maniera precisa l'andamento degli inquinanti e quindi una
situazione ricostruita a monte su tutto il territorio della
Regione.
Le concentrazioni più alte di PM10 sul territorio regionale sono
evidenziate nella zona di Aosta e nelle zone limitrofe con valori
massimi che sono dell'ordine di 25 microgrammi per metro cubo,
mentre invece nel Fondovalle in media, comunque in tutto il
Fondovalle da Courmayeur a Pont-Saint-Martin, i valori sono
generalmente sempre inferiori a 10 microgrammi per metro cubo.
Va anche detto che invece le campagne di monitoraggio di cui lei
faceva cenno e di cui fa cenno l'interpellanza devono avere, per
avere un senso, una durata annuale per questioni, da un lato,
organizzative, ma anche proprio per questioni ambientali. Nel
corrente anno sono in corso due campagne, io non so i dati che lei
ha citato se ci siano problemi di aggiornamento sul sito, comunque
ci sono due campagne in atto ad oggi che sono una al Villair di
Quart e una a Issogne.
Per quanto riguarda invece l'anno solare 2022, sono già previsti
due siti di monitoraggio, che saranno Pont-Saint-Martin e
Gressoney-Saint-Jean.
L'altra questione che va sottolineata che è posta come richiesta
nell'interpellanza ma di fatto è già una realtà è che i dati delle
campagne di monitoraggio sono sempre elaborati e confrontati con
ARPA e quindi messi nel sistema di monitoraggio generale e
confrontati, comunque messi a sistema con i dati delle stazioni
fisse, quindi i dati vengono implementati e gestiti in forma
congiunta.
Ultima domanda infine: "se sia intenzione di installare a
breve-medio termine altre stazioni", rispetto a quello che dicevo
prima, cioè che con la situazione dei punti di monitoraggio attuali
e soprattutto il sistema di simulazione di modelli matematici che
vengono usati, sostanzialmente si riesce con buona approssimazione
a coprire tutta la regione, quindi al momento non sono previste
nuove installazioni di punti fissi di monitoraggio.
Peraltro mi hanno messo un'ipotesi anche di costi, un punto di
monitoraggio comporterebbe l'acquisto di una stazione di
monitoraggio dotata di tutta la strumentazione dal costo di circa
100 mila euro come investimenti iniziali ai quali vanno aggiunti i
costi annuali relativi alla manutenzione e alla gestione, che sono
anche rilevanti in termini di ore di lavoro e di costi vivi,
quindi, avendo comunque un'ottima direi approssimazione di
monitoraggio di tutta la regione, un nuovo punto di monitoraggio al
momento non è motivato.
Le considerazioni sull'organico di ARPA mi sento di
condividerle, all'interno di ARPA abbiamo delle eccellenze che sono
di assoluto livello che vanno sicuramente valorizzate e anche
l'implementazione del personale è un ragionamento che si sta
facendo anche rispetto di eventuali ampliamenti anche dell'ambito
di lavoro di ARPA perché ha tutte le carte in regola per fare
ricerca anche di più alto livello.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
I limiti rimangono nei parametri
giustamente e, come si legge anche dal sito dell'ARPA la qualità
dell'aria è buona, ma manca, come le ho detto, un riscontro in
alcuni punti, soprattutto fare un riscontro con gli anni passati:
ad esempio, a Verrès l'ultima campagna che è stata fatta con il
camper mobile, con il laboratorio, è stata fatta nel 2015 e sono
trascorsi sei anni. Adesso certo inizierà una nuova campagna a
Issogne però nel frattempo sono trascorsi sei anni, Verrès e
Issogne sono molto vicini.
Mi è stato riferito che il personale dell'ARPA è in sofferenza
come ha detto lei, io credo che sarebbe utile investire di più in
questi ambiti. Grazie per la risposta.
