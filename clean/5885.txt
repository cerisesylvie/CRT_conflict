Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 308 del 25 gennaio 1984 - Resoconto
OGGETTO N. 308/VIII - INIZIATIVE ED INTERVENTI DELLA REGIONE
IN RELAZIONE ALLA SITUAZIONE DI CRISI DELLO STABILIMENTO
ILSSA-VIOLA (Interpellanza).
PRESIDENTE
: Do lettura dell'interpellanza presentata dai
Consiglieri Tonino, Dolchi e Cout:
INTERPELLANZA
Con la decisione della proprietà ILSSA-Viola di dare corso allo
smantellamento dell'area a caldo dello stabilimento di
Pont-St.-Martin le prospettive di un futuro per l'azienda si sono
fatte sempre più precarie.
I rappresentanti del gruppo SMI hanno infatti dichiarato di non
voler effettuare, per il momento, alcun intervento neanche per
migliorare gli impianti nel settore delle lavorazioni a freddo, né
si sono impegnati a presentare progetti di verticalizzazione
produttiva.
In questo quadro il futuro dei 420 operai in cassa integrazione
non potrà che essere il licenziamento in tempi brevi.
Tenuto conto che a livello nazionale si stanno definendo gli
assetti definitivi dell'industria siderurgica italiana;
I sottoscritti Consiglieri
INTERPELLANO
la Giunta regionale per conoscere:
Il quale ruolo intenda svolgere la Regione affinché la
Direzione dell'ILSSA-Viola presenti un piano industriale relativo
all'area delle lavorazioni a freddo, che preveda investimenti per
il rinnovo degli impianti e per l'installazione di nuove
lavorazioni di finitura;
2) quali interventi la Regione si proponga di mettere in atto
affinché i 420 lavoratori in cassa integrazione non rischino di
rimanere senza salario qualora, come è probabile, a partire
dall'inizio del 1984 l'Azienda non anticipi più i fondi della cassa
integrazione.
PRESIDENTE
: La parola al Consigliere Tonino; ne ha
facoltà.
TONINO - (P.C.I.):
L'area a caldo dello stabilimento
ILSSA-Viola di Pont-St. -Martin, è il caso di dire ha fatto una
misera fine. Ora io sono dell'avviso che sia doveroso, anche
rispetto a questa vicenda, puntualizzare in ogni luogo e in ogni
momento il perché e quali sono le responsabilità, poiché nella
vicenda dell'area a caldo di Pont-St.Martin ci sono state, a nostro
avviso, responsabilità nazionali che dipendono dagli sciagurati
effetti della legge 46: 30 miliardi circa, a fondo perduto, al
gruppo SMI per smantellare gli impianti, di cui 16 destinati alla
demolizione di un impianto operante da poco, che per essere
costruito aveva avuto altre agevolazioni di tipo pubblico. Ci sono
state indubbiamente pesanti responsabilità nazionali, ma anche
pesanti responsabilità della Regione, della Giunta regionale, in
particolare della Giunta che ha preceduto l'attuale, che era
tuttavia espressione della stessa maggioranza regionale che governa
la nostra Regione. Ci sono state responsabilità soprattutto
nell'aver accettato, in modo assolutamente acritico, le decisioni
degli Orlando, nell'aver messo in atto alcune azioni per
contrastare la scelta che veniva fatta a livello nazionale quando
ormai era troppo tardi: per di più quest'azione della Regione è
iniziata soltanto dopo un'azione che localmente era stata promossa
da un comitato apposito. Non c'è stato un sostegno da parte della
Giunta regionale e un'azione decisa per sostenere il primo piano
presentato dall'azienda, quello che prevedeva la colata continua
con una riduzione dei costi di produzione, e che era in quel
momento difendibile e possibile, perché la produzione di acciai
speciali della ILSSA-Viola è una produzione che poteva essere
lasciata fuori anche dalla riduzione delle quote europee. Per cui
ci sono, a nostro avviso, anche in questo caso, pesanti
responsabilità della Giunta regionale.
Oggi la situazione è di 420 lavoratori in cassa integrazione a
zero ore: tra questi 420 è in atto un primo tentativo di
solidarietà, che consiste in una rotazione, in modo che il peso
della cassa integrazione non ricada su 420 persone, ma sia
distribuito almeno tra un certo numero di dipendenti. Rispetto a
questi 420 operai si fa minacciosa l'ipotesi di una sospensione dei
pagamenti della cassa integrazione da parte dell'azienda, per cui
si prospetta, come è già successo per altre realtà industriali
della nostra Regione, un periodo, probabilmente molto lungo, di
assenza anche della cassa integrazione.
Una delle richieste che noi facciamo con questa interpellanza è
quella di chiarire qual è l'atteggiamento della Giunta regionale,
quali azioni intende svolgere per ovviare a questo periodo
piuttosto lungo, che per molte famiglie può essere - e non è
gonfiare la situazione - davvero drammatico, per l'assenza
dell'unico stipendio o salario che entra in quel nucleo familiare.
In secondo luogo, rispetto al futuro e alla prospettiva di
quell'azienda, esistono alcune dichiarazioni molto generiche del
gruppo SMI che riguardano un potenziamento, o forse un adeguamento
dell'area a freddo. Nessuna indicazione è invece venuta finora,
pubblicamente, dal gruppo Orlando, riguardo a investimenti per
verticalizzare le produzioni eseguite in Pont-Saint-Martin, oppure
per realizzare produzioni nuove negli stabilimenti di
Pont-Saint-Martin.
Le organizzazioni sindacali hanno chiesto che i miliardi
regalati dallo Stato fossero reinvestiti in quella realtà
industriale. Risposte in questo senso dal Gruppo SMI non ne sono
venute; è necessario, a nostro avviso, che la Regione faccia
proprie queste indicazioni e svolga un'azione di tipo
conseguente.
Il secondo interrogativo della nostra interpellanza è che cosa
si farà dell'area a freddo; rispetto a questa prospettiva chiediamo
quali sono le idee e qual'è il tipo di azione che vuole svolgere la
Giunta regionale, sia per razionalizzare e, se possibile,
potenziare gli attuali impianti dell'area a freddo.
Questa è una prospettiva, tra l'altro, da tenere necessariamente
presente se non si vuole chiudere anche l'area a freddo, perché
oggi gli impianti sono per larga parte vecchi e scarsamente
produttivi. Sempre nella ipotesi di un rilancio dello stabilimento
di Pont-Saint-Martin, occorre pensare a nuovi investimenti, a nuove
attività di tipo industriale e su queste chiedere l'impegno degli
Orlando e ovviamente un'elaborazione originale della Giunta
regionale, in modo che, se venisse a cadere l'impegno del gruppo
SMI, in Pont-SaintMartin ci siano pronte, se possibile, soluzioni
prospettate dalla Regione.
E' questo il nodo principale della interpellanza di oggi, che
non interessa ovviamente soltanto il dibattito di questo Consiglio,
ma tutti questi lavoratori che si sentono, in questo frangente,
effettivamente un pochino abbandonati a sé stessi.
PRESIDENTE
: La parola all'Assessore all'Industria,
Commercio, Artigianato e Trasporti Pollicini; ne ha facoltà.
POLLICINI - (Féd. DP-UVP):
Va detto che noi condividiamo
l'analisi fatta dal Consigliere Tonino. Certamente il problema è
stato reso così drammatico proprio da una sciagurata legge
nazionale come la legge 46, che concede il premio di chiusura di
determinati impianti o per obsolescenza o perché sono
economicamente marginali. Obsoleto non poteva essere un impianto
che aveva meno di due anni e se era economicamente marginale,
sarebbe stato un macroscopico errore da parte dell'azienda
investire 30 miliardi in un impianto che poi non era in grado di
stare sul mercato. Questa è una responsabilità tecnica di
un'azienda che tutti ritenevano valida, tecnicamente preparata, per
cui c'è da capire come può essere avvenuta questa scelta. Certo, se
non ci fosse stato un incentivo alla chiusura ed un premio di 29
miliardi, probabilmente le scelte degli Orlando sarebbero state
diverse.
Noi queste osservazioni le abbiamo fatte nell'incontro avvenuto
15 giorni or sono con il Ministro Altissimo, a cui erano presenti
le Regioni e città siderurgiche (per la città di Aosta c'era anche
il Sindaco Bich). Il Ministro Altissimo ha riconosciuto gli effetti
negativi di questa legge e ha detto che nel ripresentare la legge
per il rifinanziamento in sede parlamentare certamente avrebbe
modificato il famigerato art. 20, cioè quello dei premi alla
chiusura. Abbiamo fatto presente che è un incentivo, questo art.
20, a chiudere le aziende e scaricare quindi i problemi che
derivano dalla disoccupazione sull'ente pubblico, come nel caso
specifico dell'ILSSA-Viola che ha scaricato 420 persone. Anche il
Ministro, "a funerali avvenuti", purtroppo, si è reso conto degli
effetti negativi.
Per quanto riguarda l'aspetto specifico della possibilità di
uscire in qualche modo dal problema, dobbiamo dire che, prima di
tutto, oggi, Consiglio permettendo (perché non si è mai in grado di
poter dire se questo è possibile o meno, ma d'altra parte i lavori
del Consiglio sono prioritari rispetto agli altri impegni), alle
ore 16,30 c'è un incontro col Direttore generale della SMI a
Milano, in via Cerva 28, perché il Presidente Luigi Orlando è
impegnato nella battaglia per la Presidenza della Confindustria,
che lo vede interessato in prima persona. Nel corso di questo
incontro, o nell'incontro che sarà fatto se oggi non sarà
possibile, i temi sono proprio quelli che ha registrato il
Consigliere Tonino, con l'aggiunta di altri che io ho già posto,
telefonicamente, al Direttore generale della SMI: cioè vi è una
richiesta, da parte di una azienda cooperativa metalmeccanica che
costruisce macchine utensili da controllo numerico, di poter avere
in affitto il capannone della Centro Maschin dell'ILSSA-Viola e
installarvi un'attività metalmeccanica, che nel programma vede
l'occupazione di circa 30 persone.
Così come nel discorso complessivo, che farò dopo, vi sono altre
possibilità teoriche, non ultima l'incarico che la Giunta ha dato a
uno studio specializzato, per la ricerca di possibilità di
insediamento proprio in sostituzione dei posti venuti a mancare
nell'ILSSAViola.
Questo aspetto è di carattere prioritario, perché, chiaramente,
nessuno si può fare delle illusioni che si possa resuscitare l'area
a caldo, e quindi i 420 posti di lavoro. E' importante poter
garantire - essendo realisti - gli attuali 400 posti dell'area a
freddo, che chiaramente ha bisogno di essere potenziata per poter
rimanere sul mercato. Abbiamo anche discusso del problema della
garanzia dell'alimentazione da parte della Terni con i coils, cosa
che potrebbe creare dei grossi problemi (ne abbiamo discusso anche
a livello di partecipazioni statali, per poter avere un minimo di
garanzia), così come le ipotesi di avere questi rifornimenti
eventualmente dalla I.A.S., visto che non è possibile avere questi
rifornimenti dalla Nuova SIAS di Aosta perché non ha gli impianti
adatti a dare lo sbozzato necessario per fare la laminazione a
freddo.
Per quanto riguarda il problema che viene portato avanti come
secondo punto, e cioè in relazione all'ipotesi che l'azienda non
anticipi la cassa integrazione, dobbiamo dire che quello che
abbiamo già espresso in questa sede lo dobbiamo ribadire, e cioè la
Regione deve fare tutta la sua parte e anche in maniera tempestiva,
ma ognuno deve fare la propria, quindi anche lo Stato. Dobbiamo
però dire che siamo intervenuti ancora ieri presso il Ministero del
Lavoro proprio per sollecitare questi decreti. Sorge un dubbio (non
è una mia pensata, lo hanno pensato quelli molto più alti di me,
che hanno molta più responsabilità di me) e cioè che sia una scelta
del Governo quella di ritardare la firma dei decreti, in modo da
disincentivare o disamorare la gente nei confronti della Cassa
integrazione, per evitare che vi possano essere
- e questa può essere un'ipotesi fatta a livello governativo -
della gente disposta a cullarsi nella cassa integrazione; non si
spiegherebbero in altro modo questi enormi ritardi per pratiche che
non presentano grosse difficoltà e potrebbero essere chiuse in
tempi molto più brevi.
Possiamo dire però che, nel corso di una visita fatta a Torino
dal Ministro De Michelis, la settimana scorsa, vi è stata la
consegna, da parte del Ministro alle Organizzazioni sindacali, di
un elenco di decreti già firmati o da firmare in settimana, che
dovrebbero aver risolto alcune situazioni più calde. Quindi noi
riteniamo che il nostro compito debba essere quello di stare
continuamente a contatto col Ministero per sollecitare tali
adempimenti.
Un altro aspetto che volevo sottolineare è questo: le
elaborazioni originali, Consigliere Tonino, sono delle ipotesi
molto suggestive, però in tempi molto difficili come questi noi ci
limitiamo a portare avanti problemi nel limite del possibile,
cercando eventuali soluzioni; non ci facciamo illusioni che stanno
sulla carta.
Ed ecco un altro aspetto: nell'incontro che ieri la Giunta ha
avuto con l'amministratore delegato della Nuova SIAS, nel corso del
quale ci è stato presentato un documento che ci riserviamo di
esaminare, abbiamo messo in evidenza una serie di aspetti e abbiamo
sostanzialmente trattato alcuni temi che vanno dal personale ai
costi dell'azienda, al recupero dell'efficienza, ai prezzi che
pratica all'interno, cioè l'interprezzi all'interno delle proprie
aziende, ai temi degli impianti, ai temi delle fonti energetiche,
ai rapporti con la Regione, ai rapporti con lo Stato, con la
FINSIDER e con l'IRI, e ai problemi della commercializzazione.
Trattando proprio il problema dei vari settori dello
stabilimento c'è stata una nostra richiesta molto specifica e cioè
che le 400-500 tonnellate al mese che la Cogne manda a lavorare
all'esterno, ad una ditta del vicentino, e che sono lavorazioni di
verticalizzazione (cioè lavorazioni di prodotti a disegno pezzo
finito), vengano svolte, in linea prioritaria all'interno, presso
il PRS, se queste sono possibili e compatibili con l'attrezzatura e
con la possibilità di un'azienda così grossa a rimanere sul mercato
con prezzi competitivi. Se questo non fosse possibile - ma dovrebbe
essere dimostrato - abbiamo chiesto alla Società se è disponibile a
impegnarsi a far fare queste lavorazioni nella nostra Regione,
dando i macchinari per potere favorire la crescita di attività
metalmeccaniche, specialmente là dove si sono creati problemi di
disoccupazione, come è avvenuto nel caso di Pont-St.-Martin.
Attendiamo risposte in questa direzione, comunque in linea di
massima, appare la disponibilità ad esaminare, a parità di accordi,
a parità di costi, la possibilità di fare questo tipo di attività
in Regione anziché all'esterno.
Un'altra serie di ipotesi che sono state esaminate con
l'amministratore delegato sono quelle di verificare il problema del
recupero della validità delle assunzioni degli allievi della scuola
Cogne, perché abbiamo sostenuto che, poiché la professionalità
media della Cogne è più alta di quella delle altre aziende
specifiche del nostro paese, questo è un enorme patrimonio senza il
quale certamente non si possono realizzare produzioni
specializzate. E' stato anche detto da parte nostra che non si può
garantire la continuità di questa professionalità se non vi è la
sostituzione man mano che la gente va in pensione.
E' possibile che nel corso dell'84vi sia l'assunzione degli
allievi che da tre anni non vengono assunti dopo aver terminato con
esito positivo il biennio della scuola Cogne?
Ci pare anche questo un discorso che cerca di cambiare una
situazione che vede, ormai da molti anni a questa parte, la
riduzione continua e costante di occupati, nel quadro del programma
di riduzione della FINSIDER; inoltre, quello che ci pare più
importante, la mancata immissione di questi giovani rende vano lo
sforzo di preparazione professionale della scuola Cogne.
Abbiamo però fatto anche presente alcuni problemi che ci
lasciano sempre perplessi, e cioè i rapporti interni nella Nuova
SIAS, che comprende Piombino, Porto Marghera, la Breda, la IAS,
cioè la ex TEXID; abbiamo avuto motivi di dubitare che ci fosse un
equilibrio nell'equa distribuzione del carico di lavoro e abbiamo
quindi contestato un certo atteggiamento.
Ci è stata data assicurazione, ma è da verificare; così come è
da verificare la volontà di istituire con la Regione un rapporto
continuo, man mano che vi sono dei problemi, quindi di discutere,
non tanto di informare.
Le dichiarazioni di volontà ci sono state, ma le abbiamo avute
da molti anni a questa parte; abbiamo bisogno di verificare se
queste dichiarazioni poi faranno fronte a un atteggiamento
reale.
Certo, abbiamo anche fatto presenti gli aspetti che possono
riguardare l'organizzazione dello stabilimento, quando abbiamo
accentrato sempre e tutto a Milano, sia l'organizzazione
commerciale, sia l'organizzazione tecnica, sia l'organizzazione del
personale; noi siamo convinti che ciò che può andare bene per
Piombino o per la Breda può non andare bene per quanto riguarda la
Cogne, perché i problemi, l'ambiente sono diversi. Così come non
siamo d'accordo che il piano FINSIDER in generale possa essere
distribuito all'interno con parametri che possono essere validi a
Piombino come ad Aosta. Noi abbiamo detto chiaramente come Giunta
che non accettiamo come un fatto ineluttabile il piano FINSIDER: ci
rendiamo perfettamente conto che è necessario raggiungere
l'equilibrio economico della società per rimanere sul mercato, ma
quello che ci pare estremamente importante è valutare esattamente
qual'è il costo minimo da pagarsi. Però di fronte a certe garanzie,
così come abbiamo detto che la Cogne non deve dare per scontato che
la Regione proroghi la concessione delle centrali elettriche o dia
di diritto il metano in quanto deve essere un fatto contrattuale
fra Regione e società, di fronte a questi contratti avremo degli
obblighi noi, ma richiederemo anche che ci siano, da parte della
Società, degli obblighi nei nostri confronti.
Quindi una situazione che ci può portare a considerare superata
una forma di prevenzione, che invece hanno quasi sempre avuto le
dirigenze della Cogne e della SIAS nei confronti dell'ambiente
aostano. C'è stato un disimpegno continuo, costante nel tempo; è
stata respinta come non vera la notizia di quel piano, di cui avevo
parlato io stesso, che riduceva l'occupazione a 1500 persone; o
meglio, quell'obiettivo delle 1500 persone anziché 2600, perché in
effetti lo studio era stato fatto per vedere, reparto per reparto,
qual'era l'ottimizzazione del personale e la sommatoria
dell'ottimizzazione portava a 1500 dipendenti.
Quindi quel piano esiste, anche se loro dicono che si attengono
al piano FINSIDER, ed è stato smentito come obiettivo ma non come
studio e questo mi pare importante.
Per gli altri aspetti, i rapporti che abbiamo discusso erano
quelli fra BREDA e FALK, cioè privato e pubblico, fra Valbruna e
Cogne per profili speciali; cioè tutta una serie di confronti che
noi riteniamo vadano fatti, ma in maniera diversa. Abbiamo
respinto, ad esempio, l'ipotesi degli studi fatti da società che
hanno realizzato i programmi per la Cogne, che facevano dei
confronti fra la produzione Cogne e acciaierie non similari alla
nostra, cioè un'acciaieria Pittini - un nome a caso - che non ha la
stessa produzione della Cogne. Noi abbiamo detto che i paragoni
vanno fatti in maniera omogenea, con le società che fanno le stesse
cose: in Italia non ce ne sono, perché parliamo della Sud
Westfallen, della Vitt, della Ugine Carbo. Quindi anche in questo
senso abbiamo voluto fare un discorso che tenga presente un aspetto
fondamentale, cioè la tipicità del nostro stabilimento e la
differenziazione fra gli acciai speciali, che rappresentano un
terzo della produzione e gli acciai da costruzione, che sono gli
altri due terzi. Abbiamo avuto garanzie in questa direzione (tutto
da verificare, sia chiaro), ma poi ci riserveremo di formulare per
iscritto una serie di altri quesiti a cui ci sarà data risposta
nella riunione, come citava il Presidente, del 3 febbraio.
Un altro degli aspetti che ci sono sembrati importanti è quello
di verificare di volta in volta le singole decisioni, di un certo
rilievo, che la società prende: su questo c'è stato anche un
impegno. Abbiamo contestato calcoli di ingegneria finanziaria,
fatti per dimostrare la non remuneratività di certe lavorazioni, di
cui noi dubitiamo, perché se si vuol dimostrare che la Società non
va bene vi sono mille modi per farlo.
Una prospettiva che ci può essere di consolazione è questa:
l'azienda è impegnata a fare una nuova colata continua, con
dimensioni molto più ampie, che potrebbe essere un segnale di
speranza per il futuro dell'azienda. E' un investimento di 30
miliardi che la società intende portare avanti, così come intende
valorizzare alcune lavorazioni specifiche e specializzate, quali
quella della lavorazione delle polveri, di una acciaieria nuova.
Riteniamo che da questo punto di vista, suffragato dal fatto che
c'è l'impegno di completare gli impianti iniziati (vedi
martel-latrici, vedi nuovo impianto S.R., vedi acciaierie alta
lega) si possa aumentare la verticalizzazione e la specializzazione
di una società che, a detta dell'amministratore delegato, in Italia
è la più attrezzata e a cui il nostro paese non può, anche se
costasse un prezzo fuori mercato, rinunciare se non a prezzo di
dipendere ulteriormente dall'estero. La situazione di strategia
penso che sia un problema che vada considerato con molta
attenzione, così come i problemi legati alla SADEA sono problemi
discussi per la garanzia del futuro di quello stabilimento.
Sulle scelte strategiche, chiaramente, abbiamo fatto un discorso
complessivo e ci riserveremo di informare meglio il Consiglio;
penso che per adesso sia sufficiente quello che è stato detto,
perché mi pare che, in generale, il senso della cosa sia questo:
prospettive da parte della società a intervenire per iniziative
nell'ambito della Regione, fuori della Cogne e con lei coinvolta.
Queste sono prospettive, non sono ipotesi, non c'è nulla di certo,
però è una strada che la Regione, non certamente in modo originale
(come diceva Tonino), sta cercando di percorrere per trovare
soluzioni compatibili con la difficoltà estrema del momento.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Riguardo all'ultima parte
dell'intervento dell'Assessore Pollicini credo sia doveroso
riconoscerne l'utilità così come è stato utile (ed è una buona
abitudine che speriamo il nuovo Presidente mantenga) utilizzare le
comunicazioni del Presidente della Giunta per comunicare al
Consiglio gli avvenimenti verificatisi tra una seduta e
l'altra.
Rispetto a questi ultimi problemi sarebbe utile che l'Assessore
fornisse al Consiglio il documento presentato dalla Nuova SIAS, ed
anche che cominciasse a lavorare all'apposita commissione per i
problemi dell'occupazione.
Sulla questione invece dell'ILSSA-VIOLA ci sono nella nostra
risposta motivi di insoddisfazione e alcune questioni che invece ci
trovano concordi.
Tra i motivi di insoddisfazione io inserirei quell'affermazione,
che mi sembra un tantino ideologica e dogmatica, che dice: noi non
ci sostituiamo mai allo Stato, quando si tratta di problemi che
riguardano i lavoratori, mentre ci sostituiamo, e come, allo Stato
in tantissime altre questioni. E' una polemica che abbiamo fatto
altre volte, la rifaccio ora, la rifaremo in altre occasioni: è un
atteggiamento che spero sia cambiato, perché mi sembra una chiusura
ingiustificata.
Rispetto all'analisi, per fortuna, ci sono concordanze non era
così qualche mese fa, quando sembrava che tutto andasse bene e si
prestavano a tasso agevolato 6 miliardi all'ILSSA-VIOLA perché
funzionava, ci fidavamo delle dichiarazioni altisonanti di
Ortoli... vaia vedere cosa ha detto il Commissario della CEE! Mi
sembra opportuno che oggi si riconosca che la situazione è diversa
rispetto a quel periodo.
Quando parlavo di elaborazione originale della Regione io mi
riferivo, molto modestamente, alla necessità di una proposta della
Regione, nel senso che non credo sia tollerabile, in questo
momento, tentare di rimediare con piccoli tentativi, senza una
strategia. La strategia non è altro, a nostro avviso, che avere
alcune idee in merito ad insediamenti possibili, legarle ad alcune
scelte che possiamo fare in merito alla formazione professionale e
alla scuola, proporre un quadro di interventi al mondo
imprenditoriale, della cooperazione, al mondo anche imprenditoriale
della nostra Regione, per il peso che può avere, per le capacità
che può avere. Ripeto: secondo il nostro modesto avviso, questa
sarebbe già una posizione originale della Giunta regionale rispetto
alla chiusura e alla assenza di idee che sono state dimostrate in
un periodo passato.
Nel merito specifico dello stabilimento di Pont-Saint-Martin
occorre fare in modo che questi incontri e la definizione di un
rapporto serio con il gruppo SMI, nella traccia di quello che si
sta cercando di instaurare con la Nuova SIAS, siano conquistati. Da
questo punto di vista, se l'incontro di oggi pomeriggio è
importante, noi siamo disponibili a fare come fanno gli inglesi,
cioè quando esce dall'aula uno della maggioranza, si allontana
anche uno dell'opposizione, e viceversa. Per cui se la cosa è
importante siamo disponibili a far funzionare lo stesso i lavori
del Consiglio. E questo credo dimostri ancora una volta la
responsabilità dell'opposizione in questo Consiglio regionale.
Comunque, credo che vada instaurato in tempi brevi, se
possibile, questo rapporto con il gruppo SMI per capirne le
intenzioni, perché ovviamente le ricerche di soluzioni alternative
dipendono da quello che si riesce a spuntare con il Gruppo Orlando.
Questo non significa ovviamente non pensare alle alternative (mi
riallaccio a quanto detto prima), ma va consolidata la ricerca e
l'azione propositiva della Regione in questo senso.
Comunque credo che su questa questione ci sarà modo di avere
altri confronti anche all'esterno di questo Consiglio; ho voluto
con questo intervento soltanto precisare qual'è il nostro
orientamento.
