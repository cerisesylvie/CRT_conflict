Classificazione
BILANCIO E CONTABILITA' REGIONALE



Oggetto del Consiglio n. 202 del 13 novembre 2008 - Resoconto
OGGETTO N. 202/XIII - Disegno di legge: "Primo provvedimento
di variazione al bilancio di previsione della Regione per l'anno
finanziario 2008 e a quello pluriennale per il triennio
2008/2010".
Articolo 1
(Autorizzazioni di maggiori o minori spese recate da leggi
regionali)
1. Le autorizzazioni di spesa recate dalle leggi regionali,
ivi comprese le leggi regionali 12 dicembre 2007, n. 32 (Legge
finanziaria per gli anni 2008/2010) e 15 aprile 2008, n. 9
(Assestamento del bilancio di previsione per l'anno finanziario
2008, modifiche a disposizioni legislative, variazioni al bilancio
di previsione per l'anno finanziario 2008 e a quello pluriennale
per il triennio 2008/2010), sono modificate, per l'anno 2008, nelle
misure indicate nell'allegato A.
Articolo 2
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2008 e di quello per il triennio 2008/2010 sono
apportate le seguenti variazioni come indicate, in diminuzione,
nell'allegato B e, in aumento, nell'allegato C:
a) in diminuzione
anno 2008 competenza euro 20.113.742,00
cassa euro 6.281.733,00
b) in aumento
anno 2008 competenza euro 20.113.742,00
cassa euro 6.281.733,00
Articolo 3
(Dichiarazione di urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione sul bollettino ufficiale della Regione.
Allegati A, B e C
(Omissis)
Presidente
- Il provvedimento ha avuto il parere
favorevole a maggioranza della II Commissione e il parere
favorevole del CPEL.
La parola al relatore, Consigliere Rosset.
Rosset (UV)
-
Merci, M. le Président. J'interviens à
propos d'un projet de loi visant une modification au budget
2008
. Una variazione che mantiene immutato il contesto
generale... sono tutte variazioni compensate in diminuzione e in
aumento. L'importo complessivo della variazione ammonta a
20.113.742 euro e, a seguito di tale variazione, aumentano le somme
di investimento e vengono ridotte le spese correnti. Questa
operazione consente di migliorare in percentuale di 1 punto circa a
favore delle somme in investimento, che si riscontrano in euro
6.043.502.
Dall'analisi delle variazioni più significative in aumento
citerei gli interventi promozionali per il turismo, destinati
soprattutto allo sviluppo e alla riqualificazione degli impianti a
fune, nonché delle infrastrutture e dotazioni connesse; nell'ambito
del programma dell'agricoltura contributi a favore di consorzi di
miglioramento fondiario e di consorterie. Vengono attivati
interventi per la valorizzazione delle risorse energetiche,
soprattutto per l'incentivazione degli investimenti finalizzati
all'uso razionale dell'energia nel settore dell'edilizia
residenziale e interventi nell'ambito dell'edilizia abitativa,
soprattutto per far fronte alla copertura dei contributi inerenti
le richieste per la copertura dei tetti con il manto in lose.
Per quanto riguarda le riduzioni, si segnalano: interventi nel
settore dei trasporti, che in particolar modo riguardano la
manutenzione straordinaria della tratta ferroviaria Eaux
Froides/Cogne/Plan Praz; altro intervento nell'ambito della
protezione civile e poi nel Programma di forestazione e difesa del
suolo inerente soprattutto alla conservazione e incremento del
patrimonio boschivo, nonché della valorizzazione della rete
sentieristica.
Ho sintetizzato in piccoli cenni la variazione di bilancio,
lasciando se ci sono eventuali richieste di chiarimento agli
Assessori competenti per ulteriori elementi di valutazione del
provvedimento presentato.
Presidente
- Dichiaro aperta la discussione generale.
La parola al Consigliere Rigo.
Rigo (PD)
- Grazie, Presidente. Prima di tutto credo che
il provvedimento arrivi in Consiglio un po' in ritardo, non tanto
per la discussione del Consiglio stesso, ma per i tempi molto
stretti per l'utilizzazione pratica delle variazioni che oggi
stiamo discutendo. L'aula con la votazione di oggi conclude il suo
iter ed è formalmente a posto, mentre dare corso alle variazioni
significa preparare gli atti amministrativi, le deliberazioni, i
provvedimenti. Ci sono tempi molto stretti per impegnare le somme
oggi stanziate, credo entro i primi giorni di dicembre e questi
tempi stretti mi portano a dire che difficilmente tutte le
variazioni saranno effettivamente operative, quindi in ritardo
rispetto alla concreta operatività delle variazioni in diminuzione
o in aumento che oggi siamo chiamati a discutere.
Detto questo, due brevi osservazioni o, meglio, curiosità
rispetto al provvedimento oggetto della nostra attenzione. Poc'anzi
il Consiglio ha approvato il Programma attuativo regionale (PAR)
Valle d'Aosta relativo alla politica 2007-2013. Il Presidente ha
fatto una relazione, ci sono stati gli interventi dei Consiglieri,
in particolare del collega Caveri. Io concentro l'attenzione
sull'asse 1:
"... ottimizzare l'asse ferroviario,
rendendolo più efficiente e fruibile, riducendo di conseguenza
il traffico su ruote e gli inquinamenti ad esso connessi, in
un'ottica di accessibilità sostenibile, anche mediante
l'organizzazione di servizi informativi e di assistenza per
cittadini..."
, ho letto un passo dell'interessante lettera del
Capo Servizio Dott. Paolo Bagnod e chiedo ai colleghi, se non
l'hanno letta, di leggerla, è agli atti della documentazione. Bene,
dicevo gli obiettivi - l'ha ricordato molto bene il Presidente,
anche nella replica - sono focalizzati sull'esigenza di intervento
sulla rete ferroviaria valdostana, in particolare rispetto alla
tratta. Ecco il relativo piano finanziario indica interventi; oggi
ci troviamo ad una variazione di bilancio che riguarda anche questa
tratta ferroviaria Aosta/Chivasso e abbiamo la "pulizia" di alcuni
interventi che erano previsti in bilancio, ossia in diminuzione
rispetto al rapporto con Trenitalia, oppure particolari interventi
nella tratta Aosta/Pré-Saint-Didier, che erano interventi da
impegnare nel 2008. Credo che vi sia un po' di confusione o che vi
siano delle ragioni che non comprendo, che non sono certo
finalizzate invece a "dare gambe" a quella strategia complessiva a
cui si richiamava prima il collega Donzel. All'interno di un
progetto di ampio sviluppo rispetto alla mobilità interna dei
valdostani siano dispiegati tutti gli interventi anche quelli
minimali, purché puntino nella stessa direzione: così non mi
sembra... Curiosità e anche non comprensione rispetto a delle
variazioni che riguardano quello che abbiamo richiamato tutti in
questi giorni: l'attività industriale di questa nostra Regione.
Moltissimi di questi fondi sono stati trasferiti, quasi tutti,
al Consorzio garanzia fidi industriali, credo sia questa la
ragione, ma mi chiedo quali siano stati i motivi che hanno impedito
di utilizzare i contributi in conto capitale e non solo, ma anche
quelli di assistenza, quelli per le iniziative promozionali, non mi
si dica che non si potevano utilizzare iniziative promozionali
riferite ad un settore, quello delle attività industriali,
particolarmente difficile! Mi sembra poi che nell'audizione
dell'altro giorno del Presidente dell'Associazione valdostana
industriali, il Presidente Bordon non abbia richiesto con
insistenza un aumento dei fondi rispetto alla garanzia fidi
industriali. È chiaro che vi sono alcune variazioni di importi
minimali che riguardano attività pratica quotidiana
dell'Amministrazione regionale, il riferimento ovviamente è alla
rottamazione e agli interventi per quanto riguarda i veicoli che
richiamava ieri l'Assessore Pastoret, così come ci sono altri
piccoli interventi. Non capiamo queste altre variazioni in
diminuzione di due importanti assi strategici, che sono quelli
della ferrovia, della mobilità e quella dell'attività industriale.
Grazie.
Presidente
- La parola al Consigliere Zucchi.
Zucchi (PdL)
- Grazie, Presidente. L'esame di questo
provvedimento "mi dà il destro" per parlare di un argomento che ha
assunto l'onere della cronaca in queste ultime settimane, che è già
stato oggetto di una prima analisi da parte del Presidente della
Regione nello scorso Consiglio regionale e che per coloro che hanno
potuto esaminare gli atti e i
dossiers
pervenuti nel
frattempo ai Consiglieri, ha destato - come nel mio caso - un
particolare interesse: mi riferisco alla questione del trenino di
Cogne. Parliamo sempre di ferrovia, ma di un altro tipo di
ferrovia, collega Rigo, un argomento che lei ha toccato lo scorso
Consiglio, di cui noi abbiamo avuto notizia da parte del Presidente
della Regione, che ci ha detto che sulla base di quella famosa
relazione che abbiamo avuto modo tutti quanti di cominciare a
leggere negli scorsi giorni... ha fatto seguito un atto dovuto da
parte del Presidente nel trasferire questo
dossier
con tutti
i suoi contenuti alla Corte dei Conti. Non mi voglio soffermare su
questo punto, perché sarà oggetto di un'iniziativa o anche di
iniziative. Per certi versi mi sono stupito nel ricevere questo
ordine del giorno di 40-50 punti che non lo contenesse; da parte di
tutti i gruppi non abbiamo avuto modo di farlo per mancanza di
tempo, anche gli altri colleghi evidentemente stanno esaminando
quel
dossier
che ha dei contenuti a dir poco agghiaccianti.
Questo argomento sarà quindi molto presente nelle prossime riunioni
del Consiglio regionale per quanto implica la questione delle
responsabilità passate, per quanto implica tutto quello che è
avvenuto, ma non è questo l'oggetto. Il destro naturalmente viene
dall'esame della relazione dove si evidenzia che, giustamente, alla
luce di quanto è successo, vengono ridotti 2,5 milioni di euro
nell'ambito del programma dell'intervento del settore trasporti con
particolare riguardo agli interventi di manutenzione straordinaria
del collegamento ferroviario Cogne/Eaux Froides/Plan Praz per 2,1
milioni. È logico, evidentemente non potevate fare diversamente,
perché, di fronte ad una situazione di stallo, avete sottratto i
soldi che erano previsti per la messa in opera di questo trenino,
che non è partito e credo non partirà mai, per destinarli ad altre
iniziative. Dall'esame dei primi atti che stanno affluendo sui
tavoli dei Consiglieri - mi riferisco alla legge finanziaria che
sarà in approvazione i primi giorni di dicembre - però sono
stanziati altri soldi (1,5 milioni di euro circa) che sono
destinati alla manutenzione ordinaria di qualcosa che è riferito a
questa struttura.
Ci chiediamo allora in questa sede, iniziando un dibattito che
ci terrà impegnati qui per molto tempo: quali sono le intenzioni,
Signor Presidente e Signor Assessore, in merito a questa vicenda,
perché lasciamo da parte quello che è avvenuto, ma adesso credo che
tutta la Comunità debba rendersi conto che l'ora del nulla sia
finita e che si debba passare ad un'azione del fare. Ritengo che
trent'anni siano più che sufficienti per rendersi conto che una
sciagurata vicenda come quella non debba più avvenire. Abbiamo
credo il diritto/dovere di sapere, Presidente, cosa si intende fare
di questa ferrovia. Noi destiniamo 1,5 milioni ancora nella
finanziaria prossima, ne abbiamo sottratti 2,5, ma ne abbiamo
mantenuti 1,5 non si sa bene per cosa. Ci chiediamo anzitutto - è
già un'anticipazione per il dibattito che avverrà per la
finanziaria prossima - perché dobbiamo prevedere di tenere 1,5
milioni su un'opera che ha sancito in questa fase un momento di
stop
. Vorrei quindi avere delle rassicurazioni almeno in
questa fase, perché credo sia interesse di tutta la Comunità, degli
abitanti di Cogne, di tutti i valdostani capire cosa intende fare
la Giunta in merito alla vicenda, ci sono 1,5 milioni, vorremmo
capire a cosa sono destinati. Ritengo che il tempo per poter
esaminare le dinamiche che si dovranno mettere in pratica per
prendere una decisione possa essere sufficiente, quindi, ripeto,
prendo spunto da tale relazione che cita un argomento molto
delicato in questi giorni per capire in questa fase preliminare se
il Governo regionale ha già preso in considerazione degli atti da
compiere in merito a tale argomento o se siamo ancora nella nebbia
più totale.
Presidente
- La parola al Consigliere Louvin.
Louvin (VdAV-R)
- Grazie, Presidente. Sarò molto breve
perché conosco la natura, anche se mi sono risvegliato dopo un
lungo sonno... degli assestamenti di bilancio che si operano con
queste variazioni, soprattutto in coda di anno dove ci sono
necessità operative nei vari settori, nondimeno anche in questa mia
grande
naïveté
non ritengo che si possano qualificare sempre
puramente tecnici, come a volte l'Assessore Lavoyer qualifica, i
provvedimenti che porta alla nostra attenzione.
Senza riprendere le tematiche che hanno già sviluppato in senso
critico i colleghi che mi hanno preceduto, mi limito ad una
sottolineatura che non mi pare del tutto priva di significato ed è
una posta alquanto rilevante in diminuzione che riguarda un
investimento fortemente sbandierato nel corso della primavera
passata per l'acquisizione di un nuovo elicottero per il soccorso
in montagna. Posta non priva di peso, perché parliamo di 2 milioni
di euro, sicuramente ancora non sufficienti per l'acquisizione, non
sono molto esperto in materia, ma mi incuriosisce questa situazione
- e avrà la cortesia la Giunta di darci qualche chiarimento in
proposito -, perché non appare nitido il senso della manovra: se è
un abbandono della prospettiva che aveva tracciato il precedente
Governo regionale, oppure se si tratta solo di un problema tecnico
di traslazione da un esercizio finanziario all'altro. Sono molto
grato per tale chiarimento, ma il nostro gruppo si associa ai
rilievi critici che sono stati fatti in particolare dal collega
Rigo sul contenuto di questo primo provvedimento di variazione al
bilancio e che non ha incontrato nel suo complesso il gradimento
del nostro gruppo.
Presidente
- Se nessuno intende intervenire, dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie, Presidente. Innanzitutto ringrazio
il relatore, ringrazio anche la Commissione per la disponibilità
nell'esprimere in tempi brevi il parere per portare questo
provvedimento in tempo utile in aula e qui mi collego alle
osservazioni del Consigliere Rigo. Per certi versi la Giunta
regionale... malgrado vi sia stato un anno caratterizzato dalle
elezioni per il rinnovo del Consiglio regionale... aveva approvato
questo provvedimento nel mese di settembre. In questo caso diciamo
che il ritardo non è certamente da imputare alle Commissioni, ma al
fatto che, per certi versi, correttamente è stato aspettato il
parere del CELVA, che forse si è dimenticato di questo
provvedimento, il parere è arrivato dopo 30 giorni. La causa
principale del ritardo quindi deriva da questo aspetto e in questo
senso rinnovo il ringraziamento alla Commissione per la
disponibilità avuta nel dare il parere per portare in aula il
dibattito su tale provvedimento che, come ha sottolineato bene il
collega Rigo, ha dei tempi molto stretti per l'utilizzo di queste
risorse. Questo provvedimento prevalentemente è un provvedimento di
compensazioni fra capitoli dello stesso dipartimento a seguito di
situazioni per lo più di carattere tecnico - e non solo, collega
Louvin -, a fine anno oggettivamente ci sono delle poste che non
possono essere utilizzate e altre che necessitano di essere
alimentate.
Volevo ancora premettere che la quasi totalità degli interventi
è stata compensata, a parte alcuni interventi relativi
prevalentemente all'Assessorato delle attività produttive e questo
sta a sottolineare che, per certi versi, c'è stata molta attenzione
a questo tipo di problema, perché, al di là delle compensazioni -
poi su questi temi lascerò a colleghi entrare nel dettaglio -,
l'Assessorato delle attività produttive aveva chiesto un aumento
dei contributi relativi agli investimenti finalizzati all'uso
razionale dell'energia per circa 800mila euro, che è un settore
importante dal punto di vista socio-economico.
Detto questo, la somma di 1,8 milioni destinata alla Confidi è
un sostegno molto importante, perché, a fronte di somme già di per
sé importanti, ma avendo questo l'effetto di diminuire la garanzia
che le imprese devono dimostrare in una situazione difficile nei
confronti delle banche e di abbattere il costo del denaro, creano
un volano dal punto di vista della possibilità degli interventi ben
superiore a quello che potrebbe essere l'utilizzo di queste somme
con la distribuzione dei contributi. Diciamo che è una scelta che
può essere discussa, ma a noi sembrava in questo momento una scelta
corretta.
Per entrare sull'osservazione del collega Zucchi sul problema
della riduzione importante sul capitolo relativo al trenino di
Cogne, qui ci sono due aspetti: uno di tipo tecnico e l'altro
sottintende una scelta di tipo politico. Dal punto di vista
tecnico, tali risorse non potevano essere utilizzate quest'anno. È
vero che c'è ancora qualcosa sul trenino di Cogne, ma questo in
attesa che il Governo, la Commissione e la maggioranza prenda una
decisione definitiva su questo intervento. L'atteggiamento attuale
del Governo è un atteggiamento molto prudente e molto riflessivo
sul fatto se questo tipo di intervento possa ancora essere
continuato o se bisogna fare delle scelte completamente diverse.
L'argomento è all'esame delle Commissioni competenti, dopo questo
esame anche il Governo regionale prenderà una decisione nel merito.
Certamente una riflessione va fatta e qui si può veramente usare le
parole del collega Cerise ieri:
"chi è senza colpa sul trenino
di Cogne scagli la prima pietra!"
. Su questo argomento avremo
modo di tornare, possiamo dire che in questo momento il Governo
regionale su tale argomento ha fatto una grossa frenata, poi
vedremo a breve le decisioni che proporremo. Il milione non è una
spesa, è una posta prevista nel capitolo in attesa della decisione
definitiva.
Per quanto riguarda l'elicottero, la scelta sulla diminuzione
del capitolo istituito in una variazione di bilancio, che prevedeva
un importo notevole con la finalità di acquisto di un elicottero,
la riflessione che il Governo ha fatto è di una volontà di
approfondimento su cosa comporta l'acquisizione, perché poi c'è
tutta la problematica relativa alla manutenzione e quindi vogliamo
fare un approfondimento sul fatto se non convenga continuare a
mantenere un rapporto di
leasing
come è attualmente, anziché
andare nella direzione dell'acquisto. Infatti, al di là della spesa
dell'acquisto, la problematica successiva, anche da quanto ci
dicono i tecnici, è relativa alla manutenzione, che è una
manutenzione piuttosto complessa e che creerebbe dei problemi di
funzionalità se andassimo in questa direzione. Su tale argomento
eventualmente il Presidente della Regione potrà meglio chiarire
qual è l'intendimento del Governo regionale, ma certamente una
riflessione va fatta, nel senso che abbiamo utilizzato queste
risorse per andare a compensare le parti della variazione di
bilancio che non sono state automaticamente compensate nei singoli
dipartimenti, in particolare quelle che ho già citato prima delle
attività produttive, il rifinanziamento di 1,7 milioni per i tetti
in lose, 565.000 provvidenze a favore degli invalidi civili nel
settore sanitario, alcuni interventi ancora nel settore del
turismo. Abbiamo ritenuto che queste risorse fossero più utili in
tale settore in questo momento e soprattutto su un capitolo che
necessita di un maggiore approfondimento prima di fare una scelta
definitiva.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Solo per fornire due
precisazioni che credo siano attese, peraltro mi è parso che il
collega Rigo, seppure non nello specifico, citasse alcune questioni
che hanno attinenza con l'Assessorato delle attività produttive,
quindi volevo fornire due informazioni che spero siano utili ai
colleghi. L'Assessore Lavoyer ha già detto come questa variazione
di bilancio abbia previsto delle compensazioni in diminuzione e in
aumento; per fare questo non si è dato seguito a un capriccio, ma
si è cercato di fare in modo di intervenire in settori che
potessero essere in sofferenza.
Credo che meriti illustrazione il fatto che sono stati ridotti
di 850.000 euro gli importi iscritti al capitolo 46940: spese per
l'acquisto, la costruzione e l'adeguamento alla manutenzione
straordinaria di aree industriali. Tale intervento non viene fatto
perché questa è una somma messa a disposizione sostanzialmente per
interventi di carattere manutentivo. Non che questi non servano, ma
VDA Structure, che peraltro ha gli immobili in dotazione - ne
abbiamo parlato ieri nell'iniziativa della collega Fontana -, ha la
capienza sufficiente per effettuare questo tipo di investimenti,
quindi non si prevedono ulteriori trasferimenti o impegni da parte
della Regione e queste somme sono state dirottate a finanziare
alcuni altri capitoli di cui dirò dopo. Ugualmente i capitoli 47640
e 47650, che portano contributi in conto capitale a favore di
imprese artigiane operanti nel settore della trasformazione dei
prodotti agricoli, sostanzialmente il riferimento è alla legge n.
7, la quale non è più applicata perché tutti i finanziamenti alle
imprese sono ricompresi nella legge n. 6. Ugualmente al capitolo
35745, contributi in conto capitale a favore di imprese industriali
o loro consorzi a sostegno di investimenti produttivi, abbiamo un
calo di 345.000 euro e al capitolo 35760, contributi a favore di
imprese industriali a sostegno di iniziative promozionali per la
commercializzazione dei prodotti, abbiamo un calo di 100.000 euro.
Dove abbiamo messo questi denari? Essi sono messi in diminuzione
sempre sulla legge n. 6 e sono portati sempre sui capitoli della
stessa legge in aumento, riferiti però questi aumenti ai capitoli
concernenti i contributi in istruttoria automatica per le imprese
artigiane e non per quelle industriali, perché era capiente la
disponibilità economica in relazione alle richieste per le imprese
industriali, mentre eravamo in sofferenza per il settore artigiano;
quindi all'interno della stessa legge facciamo queste
compensazioni. Gli 850.000 euro di cui dicevo prima con altri
55.000 euro sono destinati a finanziare il rinnovo del parco
tecnologico, cosa di cui ho parlato ieri, per una somma complessiva
di 900.000 euro, poi una parte di queste somme non più a
compensazione ma, grazie al fatto che altri colleghi hanno
rinunciato a qualcosa di loro, sono andati a finanziare i due
capitoli: quello riguardante l'istruttoria automatica e quello
riguardante l'istruttoria valutativa della legge n. 3 per quanto
riguarda invece le energie rinnovabili. Abbiamo un certo numero di
richieste che sono ferme in attesa di essere liquidate, ma ci
mancava la disponibilità sui capitoli. Questo è il senso
dell'intervento che abbiamo fatto non in spregio e neanche con poca
considerazione nei confronti del settore produttivo, ma perché
abbiamo cercato di organizzare in modo più omogeneo in questa fase
di fine gestione del bilancio le disponibilità economiche.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Solo alcune brevi precisazioni credo
siano dovute. Il Consigliere Rigo pone l'accento su una serie di
proposte di diminuzione sulla ferrovia. Non sfuggirà al collega
Rigo che, rispetto alle nostre previsioni, abbiamo avuto 2-3
aspetti che sono intervenuti: il primo è la sottoscrizione
dell'APQ, dei 40 milioni, con lo stato che ha previsto una serie di
interventi, quindi parte di alcune previsioni sono comprese
nell'APQ. L'altro aspetto è che sicuramente noi abbiamo il dovere
di cercare di utilizzare al meglio le risorse e ovviamente con
questo cambio di legislatura, con le elezioni ci sono stati una
serie di processi che si sono interrotti: il primo che vorrei
ricordare è quel processo che era radicato nella Commissione
paritetica per il trasferimento, le norme di attuazione in materia
ferroviaria con l'azzeramento sia del Governo centrale, sia con il
rinnovo del Consiglio regionale si sono interrotte e queste
disponibilità che erano previste... ricordo una serie di interventi
sull'eventuale trasferimento della proprietà
dell'Aosta/Pré-Saint-Didier... avevano una finalità. Per quel che
attiene il contratto di servizio con Trenitalia, ricordo che
abbiamo una discussione, il Presidente potrà testimoniare che nella
Conferenza dei Presidenti c'è un forte dibattito con
l'Amministrazione delle Ferrovie per il rinnovo di questo contratto
di servizio. Vi è tale contratto a catalogo, dove Trenitalia vuol
farsi pagare una serie di cose, quindi avevamo delle previsioni, ma
non essendo definito il contratto di servizio... non è una
mancanza, ma abbiamo dei risparmi e delle attività che non
comporteranno da qui alla fine dell'anno l'utilizzo delle risorse.
Non è una scelta di campo quindi, ma è solo una constatazione del
non impiego delle risorse, per le quali troveremo modo poi nella
previsione di bilancio. Così come nell'ambito della previsione di
bilancio lei sa bene, collega Zucchi, che ci sono una serie di
attività manutentive ordinarie, ma ci sono dei problemi sul
materiale rotabile: penso al trenino di Cogne, alle gallerie, ma
penso anche a dei beni che sono estranei e quindi abbiamo delle
attività che devono servire per manutenere. Abbiamo quindi una
previsione e, prima di spendere e predisporre degli atti per
impegnare delle risorse, ci saranno tutti gli approfondimenti del
caso, ma lo faremo nel dibattito sia di atti specifici che lei mi
ha anticipato ci saranno, sia nel confronto della Commissione, mi
pare che, come Commissione, avete previsto una serie di
sopralluoghi e di audizioni che credo siano assolutamente i
benvenuti per prendere una decisione il più possibile condivisa.
Oggi come oggi, vale lo stesso discorso: era sciocco mantenere
delle risorse bloccate per dei provvedimenti che non andremo ad
attuare, per il futuro abbiamo lasciato un minimo nel bilancio, ma
ne discuteremo volentieri.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Credo che nelle
poste che sono state indicate nell'ambito della variazione di
bilancio vi sia una serie di interventi che, come gli Assessori
hanno chiarito, vanno a privilegiare gli aspetti produttivi e gli
inserimenti anche a sostegno, in particolare credo che il discorso
Confidi vada a sostegno di una serie di interventi particolarmente
necessari in questo momento di difficoltà.
Se è necessario, vorrei aggiungere un chiarimento per quanto
riguarda il problema dell'elicottero che credo rientri nell'ambito
di quella che era una previsione di intervento sull'acquisto di un
A139, elicottero molto funzionale e con una prestazione di tutta
evidenza adatta ad un sistema di protezione civile, in particolare
di intervento in montagna. In alcuni casi è stata verificata
l'esigenza di continuare su questa linea, in quanto ha una
duttilità idonea alle nostre esigenze di soccorso in alta montagna.
L'acquisto faceva parte di una previsione di intervento che portava
ad individuare una modalità diversa di possibile intervento. Oggi
la protezione civile utilizza un sistema di appalto, ed è stato
appaltato un servizio, quindi c'è una società che interviene
nell'ambito dell'accordo con la Regione. L'acquisto dell'elicottero
comporterebbe una serie di connotazioni che andrebbero nel senso di
coinvolgimento diretto della gestione dell'elicottero stesso di
proprietà, oppure di dover dare questo elicottero alla società che
eventualmente dovesse essere intenzionata a utilizzarlo per le
funzioni relative alla protezione civile. Da analisi fatte si è
visto che potrebbe essere più interessante prevedere l'utilizzo
della macchina, ma acquistata dalla società che rende il servizio,
che garantisce il supporto tecnico per l'elicottero. Vi era un
altro legame fra l'acquisto di questo elicottero e la scuola di
elicotteri prevista in Aosta, un progetto che sta andando avanti
con l'Agusta per prevedere questa possibilità, che non dà come
essenziale l'acquisto dell'elicottero, in quanto l'Agusta stessa
potrebbe fornire, nell'ambito della predisposizione di un'attività
come quella della scuola, gli elicotteri idonei a svolgere
l'attività che verrebbe fatta con la Regione - il Consiglio a suo
tempo ne era già stato informato - per la costituzione di questa
scuola per elicotteri che completerebbero un
asset
di
formazione che verrebbe fatto ad Aosta. Tendenzialmente quindi la
previsione di questo acquisto potrebbe venire meno, senza
influenzare negativamente i progetti sia della scuola, sia il
soccorso ed è la ragione per cui si è prevista questa
operazione.
Presidente
- Procediamo all'esame dell'articolato.
Pongo in votazione l'articolo 1:
Consiglieri presenti: 31
Votanti: 29
Favorevoli: 21
Contrari: 8
Astenuti: 2 (Donzel, Rigo)
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 31
Favorevoli: 21
Contrari: 10
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 31
Favorevoli: 21
Contrari: 10
Il Consiglio approva.
Presidente
- Pongo in votazione l'allegato A:
Consiglieri presenti e votanti: 33
Favorevoli: 22
Contrari: 11
Il Consiglio approva.
Presidente
- Pongo in votazione l'allegato B:
Consiglieri presenti e votanti: 33
Favorevoli: 22
Contrari: 11
Il Consiglio approva.
Presidente
- Pongo in votazione l'allegato C:
Consiglieri presenti e votanti: 33
Favorevoli: 22
Contrari: 11
Il Consiglio approva.
Presidente
- Pongo in votazione il disegno di legge nel
suo complesso:
Consiglieri presenti e votanti: 33
Favorevoli: 22
Contrari: 11
Il Consiglio approva.
