Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1786 del 10 gennaio 1991 - Resoconto
OGGETTO N. 1786/IX - Proposta di legge statale: "Adeguamento
alla normativa comunitaria della legge 1° marzo 1986, n. 64:
Disciplina organica dell’intervento straordinario
nel Mezzogiorno".
Presidente: Il Vicepresidente Bich ha chiesto di intervenire
sulla proposta di legge n. 6, presentata dal Consigliere Gremmo ed
iscritta al punto 42 dell’ordine del giorno; ne ha
facoltà.
Bich (PSI):
Signor Presidente ed egregi consiglieri, la
proposta di legge statale presentata dal Consigliere Gremmo è sotto
i vostri occhi. L’articolato, limitato ad un unico
articolo, è stato modificato dalla Commissione competente con lo
stralcio del punto riguardante il comma 15 della legge 1° marzo
1986 n. 64. Cercherò di relazionare al meglio sulla proposta di
legge statale n. 6, avvalendomi della giurisprudenza corrente e dei
pareri in materia rilevati da Presidenti di Giunte regionali.
La proposta di legge, composta da un unico articolo, prevede,
come dicevo, l’abolizione dei commi 16 e 17
dell’articolo 17 della legge 1° marzo 1986 n. 64:
"
Disciplina organica dell’intervento
straordinario nel Mezzogiorno
".
Tali commi dispongono:
"L’obbligo della riserva di forniture e
lavorazioni, di cui all’articolo 113, 1° comma del
citato Testo Unico, è esteso a tutte le Amministrazioni pubbliche,
alle Regioni, alle Province, ai Comuni, alle Unità Sanitarie
Locali, alle Comunità Montane, a società e ad enti a partecipazione
statale, alle Università e agli Enti ospedalieri autonomi".
"Tali enti, aziende ed amministrazioni, hanno
l’obbligo di fornirsi, per una quota pari almeno al
30 percento del materiale occorrente, da imprese industriali,
agricole ed artigiane aventi stabilimenti ed impianti fissi ubicati
nel territorio di cui all’articolo 1 del citato
Testo Unico, nei quali sia eseguita lavorazione anche parziale dei
prodotti richiesti."
Presi in considerazione i pareri espressi dai Servizi Affari
istituzionali di varie Regioni, in particolare quelli del Servizio
legislativo e legale della Regione Emilia e Romagna, in merito alla
giurisprudenza e alla casistica relativa alla legge 1° marzo 1986,
nonché i testi relativi ad analoghi pareri concernenti la stessa
legge espressi dalla Regione Toscana, nonché i quesiti avanzati
alla Presidenza del Consiglio dei Ministri ed al Ministero della
Sanità in attuazione dell’articolo 17 della legge n.
64/86 dal Presidente della Giunta regionale del Veneto, si ritiene
che le disposizioni in parola non si applichino alla Regione
Autonoma Valle d’Aosta, né ad altre amministrazioni
locali operanti nel territorio regionale, come pure non si
applichino alle altre regioni e alle altre amministrazioni locali
del territorio nazionale non comprese nell’area
dell’intervento straordinario.
Pertanto, fatte salve le considerazioni trascritte nei pareri
allegati a questa proposta di legge o dei quali posso comunque
fornire copia, valutata la valenza politica e giuridica della
sentenza della Corte di Giustizia delle Comunità Europee del 20
marzo 1990, nella sua causa C21/88 ("Domanda di pronuncia
pregiudiziale del TAR della Toscana: Appalti pubblici di forniture:
riserva del 30 percento di appalti alle imprese ubicate in una
determinata regione") e verificandosi quindi
l’impossibilità "de jure" di dare attuazione ai
commi 16 e 17 dell’articolo 17 della legge 1° marzo
1986 n. 64, si ritiene congruente sul piano formale la proposta di
legge n. 6 avanzata dal Consigliere Gremmo, anche se di fatto è
inefficace nel diritto e soprattutto non è significativa la sua
rilevanza politica.
Vorrei anche aggiungere che la legge 9 marzo 1980 n. 86,
"Norme generali sulla partecipazione dell’Italia
al processo normativo comunitario sulle procedure di esecuzione
degli obblighi comunitari"
, prevede all’articolo
2 la presentazione entro il 31 gennaio di ogni anno di una legge
comunitaria che, presentata alla Camera entro il 1° marzo
dell’anno successivo, abroghi di fatto tutte le
disposizioni di legge nazionali che siano in contrasto con la
normativa europea. Questo dovrebbe avvenire automaticamente.
Non è stato preso in considerazione il comma 15
dell’articolo 17, proposto dal Consigliere Gremmo
nel suo articolato, dove si prevede:
"Le imprese che comunque eseguano opere pubbliche finanziate
con fondi dell’intervento straordinario hanno
l’obbligo di fornirsi da imprese aventi sede ed
operanti nei territorio di cui all’articolo 1 del
citato Testo Unico per una quota pari almeno al 50 percento"
.
Tale disposizione offre a ciascuna impresa operante sul territorio
dell’intervento straordinario la possibilità di
determinare una quota riservataria per le forniture, come noi più
volte abbiamo proposto che possa avvenire anche per la nostra
Regione. L’abrogazione del comma 15 non è stata
considerata all’unanimità dalla Commissione.
Ecco, io ho reso al Consiglio quanto mi era stato richiesto e
chiedo che sull’argomento si apra
un’eventuale discussione. Grazie.
Presidente:
La Presidenza si permette di sottoporre alla
vostra attenzione la presenza di un giudizio nel titolo della
legge, laddove si dice:
"Disposizione abrogativa di norma
vigente inapplicabile...".
Sembrerebbe più logico non mettere
le quattro parole
"di norma vigente inapplicabile",
perché,
trattandosi di una proposta di legge abrogativa, tutte le premesse
dell’iniziativa sono funzionali alla modificazione
della situazione attuale, per cui non mi sembrerebbe opportuno dire
già a monte che l’attuale normativa è inapplicabile.
Sarebbe più opportuno dire semplicemente:
"Disposizione
abrogativa della legge 1° marzo 1986....".
Il Consiglio è
comunque sovrano nel decidere come meglio ritiene.
Trattandosi inoltre di un’iniziativa legislativa
regionale che deve essere approvata dal Parlamento, bisogna che il
Consiglio precisi a quale ramo del Parlamento inoltrarla, se alla
Camera o al Senato, come avviene per tutte le iniziative
legislative.
Ha chiesto la parola il Consigliere Ricco; ne ha facoltà.
Ricco (DC):
Pur non essendocene bisogno, dopo la chiara e
brillante relazione del collega Bich, permettete anche a me di
aggiungere qualche considerazione sul tema in oggetto.
Su questo argomento sono state assunte molte decisioni, tutte
abbastanza simili, soprattutto dalle Regioni del Centro-Nord. Visto
che il collega Bich ha citato alcune Regioni,
anch’io vorrei sintetizzarvi quanto anni fa diceva
il Presidente della Regione Lombardia. Egli sosteneva che la
normativa non era applicabile nei confronti della sua Regione e
degli altri enti locali operanti nell’ambito del
territorio lombardo.
A ben vedere, infatti, la legge 1° marzo 1986 n. 64 - ed in modo
specifico il 16° comma dell’articolo 16, in base al
quale venne esteso l’obbligo della riserva di
fornitura, già previsto dall’articolo 113 del Testo
Unico approvato con il DPR n. 218 del 1978 - deve essere coordinata
con quanto disposto dall’articolo 1 del Testo
Unico.
Più in particolare, si ritiene che l’obbligo
della riserva, nonostante l’estensione operata in
argomento dalla legge n. 64, abbia mantenuto
l’originario limite territoriale di applicazione,
previsto dall’articolo 1 del DPR n. 218.
Quest’ultima norma infatti risulta tuttora in
vigore, non essendo stata abrogata dalla successiva normativa
statale di disciplina organica dell’intervento
straordinario nel Mezzogiorno, né da altra disposizione di
legge.
La suesposta linea interpretativa sembra trovare motivi di
conferma proprio nell’articolo 17, comma 16, della
legge n. 64, laddove viene esteso l’obbligo della
riserva non solo a tutte le amministrazioni pubbliche, ma anche ad
altri enti pubblici, tra cui le Regioni, anch’esse
sicuramente pubbliche amministrazioni.
Orbene, salvo voler opinare che il legislatore statale con la
suesposta espressione sia incorso in una inutile duplicazione di
indicazione e quindi in un macroscopico errore di tecnica
legislativa, appare per converso più sostenibile la tesi secondo
cui il legislatore stesso abbia invece inteso differenziare le
amministrazioni dello Stato e le aziende autonome dello Stato dagli
altri enti pubblici elencati nell’articolo 17. In
sostanza, si ritiene che con la locuzione
"tutte le
amministrazioni pubbliche"
il legislatore abbia esteso alle
sole amministrazioni dello Stato quell’obbligo di
riserva, all’origine circoscritto - nel DPR n. 218 -
"alle sole amministrazioni statali decentrate operanti nei
territori del Mezzogiorno",
lasciandolo però contenuto
nell’articolo 1 del DPR n. 218 per quanto riguarda
gli altri enti pubblici.
Al di là di questa interpretazione, che potrebbe apparire
leggermente faziosa, ma non lo è, vi riassumo anche i concetti di
illustri giuristi nel campo del diritto amministrativo.
Come abbiamo detto, la legge n. 64,
"Disciplina organica
dell’intervento straordinario nel Mezzogiorno"
,
ha inteso riformulare in modo unitario le linee essenziali del
sostegno statale a favore dell’economia meridionale,
dopo l’abbandono del sistema di intervento
straordinario affidato alla Cassa per il Mezzogiorno.
Nel quadro del complesso disegno così avviato,
l’articolo 17 del citato testo normativo viene ad
assolvere la peculiare funzione di dettare la disciplina
transitoria di raccordo con la precedente normativa ed in
particolare con il Testo Unico del DPR n. 218 del 1978. In tale
prospettiva devono essere collocate, ai fini di una corretta
interpretazione, anche le disposizioni contenute nei commi 16 e 17
del ricordato articolo 17, i quali richiamano il disposto
dell’articolo 113 del citato Testo Unico del 1978,
apportandovi limitate modificazioni.
L’articolo 113 del DPR n. 218 dispone che ad una
serie di enti pubblici, ivi specificati, è fatto obbligo di
riservare il 30 percento delle forniture e lavorazioni ad essi
occorrenti a favore delle imprese industriali ubicate
"nelle
Regioni meridionali"
, come definito dal medesimo testo
normativo, i cui commi successivi delineano in modo dettagliato le
modalità da seguire per dare concreta attuazione a tale onere.
Dai commi n. 2 e 3 della disposizione viene altresì precisato
che l’eventuale necessità di beni, non frazionabili
o comunque non prodotti dalle imprese meridionali, dovrà essere
recuperata aumentando proporzionalmente la quota riservata relativa
ad altri generi.
Svolta questa doverosa premessa, sembra ora più agevole
procedere all’esame dei quesiti interpretativi posti
dalla nuova normativa.
Come dicevamo, i commi 16 e 17 dell’articolo 17
della legge n. 64 richiamano l’articolo 113, in modo
tale che ora a tali procedure potrebbero partecipare anche imprese
che attuano solo in parte la lavorazione in stabilimenti siti nel
Mezzogiorno. Vorrei ricordare che queste aree del Mezzogiorno erano
le Regioni Lazio, Abruzzo, Molise, Campania, Puglia, Basilicata,
Sicilia, Sardegna, isole d’Elba, del Giglio e
Capraia e, in base alla legge n. 257 del 1956, anche il territorio
di Trieste.
In tali elementi, tuttavia, si esaurisce il contenuto innovativo
recato dalle disposizioni in esame rispetto al citato articolo 113,
il quale continua a costituire la fonte normativa cui attenersi al
fine di dare concreta attuazione alle riserve. Da ciò discendono
alcune specifiche conseguenze in ordine ai procedimenti da seguire
da parte delle amministrazioni indicate nel comma 16 della legge n.
64.
Il riferimento contenuto nel secondo comma
dell’articolo 113 viene così ad assumere una
funzione essenziale, giacché l’obbligo della riserva
risulterebbe facilmente eludibile ove non fosse ancorato ad un
preciso termine temporale.
Soltanto sulla base del bilancio preventivo dei singoli anni le
pubbliche amministrazioni potranno determinare la percentuale del
30 percento delle forniture da destinare alle imprese del Sud;
diversamente il calcolo diventerebbe impossibile o arbitrario,
tanto più che, sempre secondo l’articolo 113, le
pubbliche amministrazioni debbono procedere anche
all’individuazione delle forniture tecniche non
frazionabili o che, per motivi di fatto, non possono essere
provviste da imprese meridionali, per cui trasferire sulle altre la
percentuale globale del 30 percento.
Fin qui l’esegesi
sull’applicabilità della nuova normativa. In
generale, appare doveroso dar conto di ulteriori e non trascurabili
profili, che attengono alla legittimità delle norme in oggetto. Non
può, infatti, sottacersi il fatto che tali disposizioni introducono
un elemento di profonda alterazione del principio della "par
conditio" fra i diversi concorrenti ai pubblici appalti. Tale
principio, peraltro, è stato fatto oggetto di codificazione
normativa, oltre che dalla legge di contabilità pubblica dello
Stato, rispetto alla quale le disposizioni in esame possono
considerarsi imposizione di specialità, anche da numerose direttive
emanate in materia dalla CEE, recepite nel nostro ordinamento dalla
legge n. 584 del 1977 e dalla legge n. 113 del 1981.
Ancora più in generale si deve notare che le disposizioni in
esame si pongono in contrasto con l’articolo 92 del
Trattato istitutivo della CEE, ratificato
dall’Italia con la legge n. 1203 del 1957, il quale
statuisce che sono incompatibili con il mercato comune gli aiuti
concessi dagli stati sotto qualsiasi forma che, favorendo talune
imprese e talune produzioni, falsino o minaccino di falsare la
concorrenza. L’articolo 92 del citato trattato
consente, peraltro, delle deroghe al principio riportato, quando si
tratti, come si poteva sostenere nel caso in ispecie, di aiuti
destinati a favorire lo sviluppo economico delle regioni a basso
tenore di vita. Tali speciali deroghe, però, non possono essere
introdotte mediante una legge ordinaria di uno stato membro della
CEE, ma devono ricevere un’autorizzazione preventiva
dagli organi della Comunità.
Nel caso in esame, non risulta che tale autorizzazione sia stata
richiesta e concessa, con la conseguenza che la legge 1° marzo 1986
sembra porsi sotto il profilo dell’illegittimità,
oltre che sotto quello dell’incompatibilità.
Grazie.
Presidente:
Ha chiesto la parola il Consigliere Gremmo;
ne ha facoltà.
Gremmo (UAP):
Signor Presidente e colleghi consiglieri,
non ho difficoltà a ringraziare il relatore Consigliere Bich, per
la sua brillante esposizione, e soprattutto il Consigliere Ricco,
per la sua magistrale lezione giuridica.
Vorrei solo aggiungere che mi adeguo a quanto è stato deciso
dalla Commissione, che ha esaminato bene questa proposta di legge,
e mi dichiaro d’accordo
nell’accettare l’eliminazione del
riferimento al comma 15, limitando la citazione ai commi 16 e 17
dell’articolo 17.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
In merito a quanto era stato detto dal
Presidente del Consiglio sul titolo della proposta di legge, vorrei
solo osservare che l’inserimento
dell’aggettivo
"inapplicabile"
era stato
voluto espressamente dalla Commissione per sottolineare
l’assurdità della norma.
Ovviamente, dal punto di vista giuridico può essere discutibile,
ma, a parere della Commissione, la sua presenza nel titolo vuole
sottolineare la circostanza che vengono predisposte normative che
presentano degli elementi di assurdità. Se è possibile mantenere
quella dizione, non dovrebbe essere interpretata in modo troppo
negativo; se poi è necessario toglierla, la si può benissimo
togliere.
Presidente:
Il Consigliere Riccarand ha confermato che
l’aggiunta dell’aggettivo
"inapplicabile" tendeva a rafforzare nel titolo il motivo
dell’iniziativa legislativa per provocare
un’abrogazione.
Gli esperti nella materia dicono che il Consiglio può certamente
approvare il titolo nella versione originaria, anche se così
facendo non si comporterebbe in modo consono al linguaggio
dell’iniziativa parlamentare.
Pertanto, il nuovo titolo della proposta di legge del
Consigliere Gremmo risulterebbe così:
"Adeguamento alla normativa comunitaria della legge 1° marzo
1986 n. 64 "Disciplina organica dell’intervento
straordinario nel Mezzogiorno"
. Va bene? Ci sono dichiarazioni
di voto? Ha chiesto la parola il Consigliere Rollandin; ne ha
facoltà.
Rollandin (UV):
Seulement pour souligner un aspect. On
vient de terminer les six mois de Présidence italienne de la CEE et
on doit encore présenter une initiative régionale pour souligner un
aspect qui - je crois - est tout de moins contradictoire. Si on va
essayer de prévoir un règlement au niveau européen, le minimum
serait de prévoir qu’il y ait une concurrence
normale et croyable.
Par conséquent, j’espère que au plus tôt, au-delà
de la procédure de cette loi, il y ait la possibilité, du point de
vue du Parlement, de reprendre une matière qui, à mon avis, a été
liée à toute une série de circulaires inutiles,
d’interprétations et d’arrêtés qui
n’ont aucun sens par rapport à toute une série de
prises de position officielles, même de la part du Parlement.
Par conséquent, on partage cette prise de position, en
souhaitant que l’esprit européen puisse dépasser
toutes ces petites questions.
Presidente:
Do lettura della proposta di legge presentata
dal Consigliere Gremmo:
"Adeguamento alla normativa comunitaria della legge 1° marzo
1986 n. 64 "Disciplina organica dell’intervento
straordinario nel Mezzogiorno"
Articolo unico
I commi 15, 16 e 17 della Legge 1° marzo 1986, n. 64 "Disciplina
organica dell’intervento straordinario nel
Mezzogiorno " sono abrogati".
Presidente:
Do lettura della proposta di legge nel nuovo
testo predisposto dalla III Commissione consiliare:
"Disposizione abrogativa di norma vigente inapplicabile della
legge 1° marzo 1986 n. 64 "Disciplina organica
dell’intervento straordinario nel
Mezzogiorno"
Articolo unico
1. I commi 16 e 17 dell’articolo 17 della Legge
1° marzo 1986, n. 64 "Disciplina organica
dell’intervento straordinario nel Mezzogiorno " sono
abrogati".
Presidente:
Colleghi Consiglieri, il titolo non si vota.
Il Consigliere Riccarand ha spiegato le ragioni della Commissione,
ma ci sono obiezioni perché si torni alla dizione originaria del
titolo? Bene, allora propongo di mettere ai voti congiuntamente,
come prescrive il Regolamento, il testo
dell’articolato, del quale do lettura, proposto
dalla III Commissione, accettato dal Consigliere proponente Gremmo
ed integrato dal titolo originario e dalla precisazione
dell’inoltro della proposta al Senato della
Repubblica.
"Adeguamento alla normativa comunitaria della legge 1° marzo
1986 n. 64 "Disciplina organica dell’intervento
straordinario nel Mezzogiorno
Articolo unico
1. I commi 16 e 17 dell’articolo 17 della Legge
1° marzo 1986, n. 64 "Disciplina organica
dell’intervento straordinario nel Mezzogiorno " sono
abrogati".
Presidente:
Se nessuno chiede la parola, pongo in
votazione la proposta testé letta.
Esito della votazione:
Presenti, votanti e favorevoli: 34
Il Consiglio approva all’unanimità
IL CONSIGLIO
preso atto che l’articolo unico della proposta di
legge statale è stato approvato ad unanimità di voti
favorevoli;
delibera
di proporre al Parlamento l’allegata proposta di
legge statale, recante: "Adeguamento alla normativa comunitaria
della legge 1° marzo 1986 n. 64 "Disciplina organica
dell’intervento straordinario nel Mezzogiorno,
presentandola al Senato della Repubblica.
Proposta di legge statale n. 6
Regione Autonoma Valle d’Aosta
Adeguamento alla normativa comunitaria della legge 1° marzo 1986
n. 64 "Disciplina organica dell’intervento
straordinario nel Mezzogiorno"
Articolo unico
1. I commi 16 e 17 dell’articolo 17 della Legge
1° marzo 1986, n. 64 "Disciplina organica
dell’intervento straordinario nel Mezzogiorno " sono
abrogati.
***
