Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 302 del 10 febbraio 2021 - Resoconto
OGGETTO N. 302/XVI - Interrogazione: "Notizie in merito agli
interventi di manutenzione dei torrenti".
Marguerettaz (Presidente) -
Punto n. 9 all'ordine
del giorno. La parola all'assessore Marzi.
Marzi (AV-SA) -
A seguito dei noti eventi calamitosi del
2 e 3 ottobre, gli uffici dell'Assessorato hanno avviato una serie
di interventi per ripristinare le condizioni di deflusso negli
alvei dei corsi di acqua oggetto di erosioni spondali di fondo e di
accumulo di materiale. In particolare, il torrente Chalamy è stato
interessato da un importante effetto di piena, che ha provocato
significative erosioni con conseguente deposito di massi di
notevoli dimensioni nel tratto a monte del ponte in apice del
conoide e deposito di materiali nelle briglie fino al ponte in
località Mure. Si evidenzia comunque che la presenza del materiale
all'interno delle briglie del tratto di conoide del torrente
Chalamy non impedisce il regolare deflusso delle acque anche in
occasione di piogge primaverili e fusione nivale o di eventi
eccezionali come quello dell'ottobre del 2020, infatti la funzione
di deposito del materiale trasportato prima dell'ingresso nella
Dora Baltea è ancora assicurata dalle briglie poste a valle del
ponte sito in località Mure.
A seguito delle premesse, con riferimento al primo quesito, si
fa presente che attualmente il torrente è oggetto di due interventi
in corso: il primo intervento atto a ripristinare le condizioni di
deflusso in alveo e riparati i danni alle opere spondali nella zona
a monte dell'apice del conoide stesso; il secondo intervento, nella
parte terminale del torrente Chalamy a monte della confluenza con
la Dora Baltea, finalizzato a rimuovere materiale vegetale presente
in alveo fino al ponte in località Mure. L'asportazione del
materiale depositato nelle briglie a monte del ponte in località
Mure è ricompresa nel piano dei disalvei in predisposizione a
seguito dell'evento calamitoso dell'ottobre 2020.
Con riferimento al secondo quesito e in particolare
all'intervento di rimozione del materiale tra i due ponti, si
prevede che l'attuazione del programma dei disalvei in quest'area
possa avvenire entro i prossimi mesi di aprile-maggio 2021.
Terzo quesito: le briglie poste a valle del ponte in località
Mure assolvono alla funzione di deposito del materiale trasportato
prima dell'ingresso nella Dora Baltea e pertanto continuano a
sussistere adeguate condizioni di sicurezza. La rimozione del
materiale depositato nelle briglie del torrente Chalamy tra i due
ponti sarà effettuato attraverso imprese eventualmente interessate
all'asportazione del materiale stesso, in tal caso l'operatore
economico è tenuto a versare all'Amministrazione regionale
specifico canone demaniale in funzione della qualità e quantità del
materiale estratto con evidente risparmio per l'Amministrazione
stessa. In assenza di operatori economici interessati al riutilizzo
del materiale, l'Amministrazione ricorrerà all'intervento diretto.
L'importo complessivo degli interventi in corso ammonta a euro 272
mila.
Con riferimento al quarto quesito, si fa presente che, a seguito
dell'alluvione del 2000, sul torrente Chalamy sono stati realizzati
numerosi interventi di manutenzione delle opere realizzate nel
corso degli anni Ottanta del secolo scorso. A seguito dei
principali interventi realizzati nel corso degli anni 2004-2006,
sono seguiti ulteriori interventi anche di pulizia dei materiali
depositati negli anni 2009, 2011, 2012 e 2016, in particolare negli
anni ricompresi tra il 2000 e il 2020 la pulizia ha riguardato
esclusivamente le prime briglie in apice del conoide perché non si
sono verificati nel corso del ventennio eventi tali da aver
generato un elevato trasporto solido di sedimenti da parte del
corso d'acqua. L'impegno complessivo dedicato alla manutenzione è
significativo e si sostanzia ad oggi in un importo di spesa che
ammonta a circa 2 milioni e 800 mila euro.
Il torrente Chalamy è tra gli affluenti della Dora che
presentano buona qualità delle acque e significativa presenza di
fauna ittica. L'intervento assume pertanto rilevanza anche dal
punto di vista della valorizzazione dell'
habitat
della Dora
Baltea e delle specie ittiche autoctone, tema che l'Assessorato
segue particolarmente nell'ambito delle consolidate collaborazioni
anche con il Consorzio regionale per la tutela e l'incremento e
l'esercizio della pesca in Valle d'Aosta. In tal senso vedasi la
partecipazione dell'Assessorato al Progetto "Life" per quanto
riguarda la tutela della trota
Marble
.
Presidente -
Per la replica, ha chiesto la parola il
collega Brunod.
Brunod (LEGA VDA) -
Grazie Assessore per la sua risposta
molto dettagliata e molto tecnica.
Avevo a cuore questo problema in quanto abito nella Bassa Valle,
in quella zona lì ci passo frequentemente anche mentre vado ad
allenarmi, quindi ho molto presente la problematica, un fenomeno
che nel 2020 in modo particolare ha portato a valle grandi quantità
di materiale e di grandi dimensioni. Soprattutto volevo mettere in
risalto le problematiche di questo torrente in quanto proprio il
territorio di Champdepraz con delle forti piogge si presentano dei
volumi di acqua molto enormi in poco tempo, quindi ci sono delle
grandi criticità e soprattutto - ne ha parlato anche lei - in
corrispondenza del primo ponte vicino alle centraline
idroelettriche del Comune c'è un'angolazione particolare, che è il
punto più critico del torrente Chalamy, pertanto mi auguro che quel
punto venga preso in considerazione durante questi interventi.
Lei mi ha fatto presente in modo particolare la situazione delle
briglie nella parte più a monte, però non so se è andato sul posto
ma anche e soprattutto nelle briglie più a valle ci sono grandi
quantità e le briglie sono completamente rase. In più un aspetto
che lei non ha citato - non so il termine tecnico - è che dove c'è
il salto, la caduta dell'acqua sono completamente sfondate...
tecnicamente proprio quella parte lì. Oltre allo svuotamento del
materiale, quindi ci sarà anche sicuramente la ricostruzione di
questa parte. Ci tenevo in quanto nelle audizioni era venuto fuori
che vi sono delle manutenzioni regolari sul torrente, ero un po'
perplesso sul fatto che per un lungo tratto nella parte medio-bassa
del torrente queste briglie presentano delle grandi quantità di
piante di più di 20 metri di altezza con un diametro di 20-30
centimetri molto fitte, quindi, secondo me, c'era anche un problema
di criticità nel caso venissero giù grandi quantità di materiale
potesse crearsi uno sbarramento e quindi andare sulla destra
orografica a portare eventuali problematiche alle abitazioni e alle
attività agricole e soprattutto nella parte sinistra orografica c'è
tutta la parte industriale, le varie aziende che sono sul
territorio, dove ci sono anche, per esempio, grandi quantità di
materiale fresato d'asfalto e tanti altri materiali potenzialmente
che potrebbero creare delle criticità.
Volevo quindi portare l'attenzione questo problema e mi auguro,
come ha detto lei, che nel giro di qualche mese venga ripristinato
l'intero tratto del torrente fino alla confluenza con la Dora
Baltea.
