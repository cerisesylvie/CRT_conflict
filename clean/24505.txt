Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 3409 del 2 aprile 2008 - Resoconto
OGGETTO N. 3409/XII - Approvazione di mozione: "Impegno a
predisporre proposte di contenimento dei costi della democrazia
regionale".
Président
- On était toujours au même point... je ne sais
pas si les collègues ont travaillé sur un nouveau texte...
La parole au Conseiller Sandri.
Sandri (PD)
- Questo tema dei costi della politica è un
tema importante, un tema che attraversa la politica nazionale,
oltre a quella regionale.
Diceva qualche giorno fa ad Aosta Walter Veltroni che l'Italia
ha il primato per quanto riguarda le prebende dei suoi politici,
nel senso che abbiamo i Parlamentari più pagati d'Europa, quindi a
scendere, visto che i Parlamentari sono il punto di riferimento
anche delle indennità e degli emolumenti dei Consiglieri regionali,
ovviamente tutto il sistema delle autonomie locali prende a
riferimento questi livelli che sono i livelli più alti d'Europa. La
proposta dirompente fatta da Veltroni è stata quella di dire:
"andremo a portare gli emolumenti dei Parlamentari italiani a
livello della media europea". Questo significherebbe già un taglio
di svariati punti percentuali sugli stipendi dei Parlamentari e
quindi anche quelli di Consiglieri regionali, dei Sindaci, dei
Presidenti di Provincia, e quant'altro.
Allora noi dobbiamo fare dei ragionamenti, visto che questo tema
è così importante e dibattuto: la nostra Regione non è al di fuori
di questo sistema, tant'è vero che il sistema valdostano di
determinazione degli emolumenti fa riferimento al 70% degli
emolumenti del parlamentare; quindi ci siamo in pieno in questa
situazione e dobbiamo trarne delle conseguenze. Avevamo cercato di
mandare in questa legislatura dei messaggi chiari e non
stravolgenti, nel senso della proposta di legge n. 133, che
presentammo molto tempo fa, ad ottobre del 2006, firmata dal
sottoscritto con i colleghi Fontana e Ferraris, che condivise con
noi l'idea di ridurre una serie di parametri legati al vitalizio.
Era una proposta semplice, che non avrebbe alterato
significativamente l'assetto degli emolumenti dei Consiglieri
regionali, ma che avrebbe dato un senso di aver capito il problema
e di voler cominciare a camminare in questa direzione.
La risposta ora l'abbiamo vista: presentammo ad ottobre 2006
questa proposta di legge in Consiglio regionale, arrivò per
decorrenza di termini in aula nel gennaio 2007, fu rinviata in
Commissione perché gli affaccendatissimi Consiglieri regionali
dell'"Union Valdôtaine" non avevano potuto approfondire il
problema; ci hanno messo più di 6 mesi per capire se aveva senso,
ad esempio, l'incompatibilità fra il vitalizio di Consigliere
regionale e il vitalizio da Parlamentare. Vorrei guardare negli
occhi i colleghi dell'"Union Valdôtaine", della "Stella Alpina" e
di "Fédération", e capire quanto tempo ci mettono per farsi un'idea
su questo complesso problema. Ha senso dare il vitalizio intero,
anche per la quota regionale, ai Consiglieri regionali che godono
anche della pensione da Parlamentare, oppure non è più giusto che
si riconosca loro la parte maturata grazie ai loro versamenti e non
a quelli della Regione? È troppo difficile come domanda? Diventa
troppo complessa per voi la risposta? Quante consulenze dovrete
fare per riuscire a capire di avere un'opinione in materia?
Il gennaio 2007 è stato solo l'inizio di questa farsa, perché
poi abbiamo trascinato questa legge per aspettare quella
dell'"Arcobaleno" che aveva presentato qualche mese dopo più o meno
sugli stessi argomenti; alla fine, a quasi un anno di distanza
dalla presentazione del "133", nel luglio 2007 queste sono state
respinte, mentre è stato approvato un ordine del giorno che è
veramente interessante. Credo che dobbiamo dare merito alla collega
Squarzino di aver tirato fuori dai resoconti consiliari questo
pezzo di storia. Allora, in discussione generale, viene data la
parola al Consigliere Vicquéry, che quasi per orgoglio dice:
"voglio presentare il documento che il gruppo dell'"Union
Valdôtaine" ha firmato assieme agli altri gruppi consiliari,
ovviamente contrari "Arcobaleno" e "DS". È un documento che nella
sua sintesi è comprensivo di tutte le richieste che sono emerse
durante il dibattito consiliare di ieri. Si stabilisce, come
ricordato dalla collega Squarzino, di dare mandato alla Conferenza
dei Capigruppo di svolgere un esame della situazione esistente e di
proporre entro il 30 novembre 2007, nella comparazione con
l'esterno e nella verifica complessiva del settore pubblico in
Valle, soluzioni concrete per un contenimento dei costi della
democrazia regionale, in una logica di equità... Fra l'altro,
notate bene questa differenza: non "i costi della politica", ma "i
costi della democrazia". C'è questa differenza che è utilizzata
costantemente in quest'aula, per cui ci sarebbero i costi della
politica e i costi della democrazia. Qual è la sottile differenza?
La sottile differenza è che secondo l'"Union Valdôtaine" e i suoi
alleati, i costi della politica è un'espressione che non tiene
conto degli sprechi e dei costi della democrazia, che sarebbero
quelli anche non solo dei Consiglieri regionali, ma dei Sindaci,
dei gruppi consiliari, e di tutto questo "ambaradan" di cose.
Dopodiché, con fare molto infastidito, il collega Vicquéry nella
Conferenza dei Capigruppo diceva: "attenzione, un Consigliere
regionale prende meno di qualche Sindaco". Può essere, ma
riaffermare che qua siamo - come giustamente dice il tabellone - a
guardare i costi della politica e che c'è un'enorme differenza fra
i Sindaci e noi, è che noi abbiamo materia per definire il nostro
stipendio e quello dei Sindaci, loro non hanno il viceversa, cioè
non possono stabilire gli stipendi dei Consiglieri regionali.
Allora, a chi viene in carico la responsabilità? La
responsabilità è pienamente in carico al Consiglio regionale e, da
questo punto di vista, credo che siamo di fronte a uno dei tanti
fallimenti della politica di questi ultimi 5 anni. Una politica che
è partita da un momento alto di speranza: dopo le elezioni del 2003
sembrava che potesse partire una stagione di rinnovamento e di
riforme finalmente omogenee di questa Regione, c'erano 2 partiti
che erano stati approvati dalla popolazione. Ci sarebbe voluto il
coraggio da parte di chi ha avuto quell'incarico da parte della
popolazione, cioè "Union Valdôtaine" e "DS" insieme, di fare un
grande rinnovamento della Val d'Aosta. Non è stato possibile, le
motivazioni le sanno tutti, ma soprattutto credo che non sia stato
possibile perché questo era uno degli elementi di discrimine: noi
ponevamo il problema in maggioranza di avere più cautela, più
prudenza, di andare a fare una serie di riflessioni su questi
temi... non siamo mai stati ascoltati! Passati all'opposizione,
abbiamo dato dei segnali morbidi di voler andare in questa
direzione... non si è voluto ascoltare! Siamo arrivati a luglio con
questa famigerata risoluzione presentata con così tanto orgoglio
dal collega Vicquéry e, a proposito di inaffidabilità, chi è più
inaffidabile di voi che decidete una cosa e non fate niente? A me
fa ridere vedere che, adesso, nella proposta di mozione che girava,
presentata dai gruppi di maggioranza con l'appoggio del "PdL", si
dica: "dato atto che la Conferenza dei Capigruppo si è più volte
riunita per affrontare questa tematica".... ma quando mai? Più
volte vorrebbe dire 6-7 volte; da luglio a novembre 2007 su questo
tema forse ci siamo trovati una volta! Questa è una vergogna, il
pensare cioè di scrivere una cosa del genere, perché la verità è
che non avete mai voluto fare alcun passo in avanti per dare dei
segnali in questo senso!
Non è che chiediamo la luna... chiediamo solo di mandare dei
segnali chiari alla popolazione e vorrei richiamare solo le
proposte del "PD", che sono sintetizzate in un emendamento che
abbiamo presentato in questo Consiglio alla mozione al punto 4
dell'ordine del giorno, che era stata presentata dai colleghi
dell'"Arcobaleno", e diciamo - prima di tutto - sganciamento degli
emolumenti e delle indennità dei Consiglieri regionali da quelle
dei Parlamentari... perché? Perché riteniamo che i Parlamentari
giustamente rappresentanti del popolo italiano devono decidere
degli emolumenti dei Parlamentari italiani, la Valle d'Aosta è una
Regione autonoma, noi vogliamo avere sempre più autonomia e
competenze, vogliamo decidere su sempre più cose che riguardano la
nostra Regione, quindi vogliamo decidere anche sui nostri
emolumenti, non dipendere da Roma, nella buona e nella cattiva
sorte! Questa deve essere una prerogativa nostra, noi la possiamo
fare senza alcun problema, dobbiamo solo legiferare in materia.
Dobbiamo dire che la Val d'Aosta ha un Consiglio regionale che
intende decidere il livello retributivo dei propri membri,
assumendosene la propria responsabilità davanti all'elettorato.
Secondo punto di questo emendamento che abbiamo prodotto insieme
con la collega Fontana è una riduzione significativa delle
indennità, abbiamo proposto il 20%; può essere tanto? Può anche
essere il 10, ma volevamo fare qualche riflessione importante su
questo punto. Nei giorni scorsi tutti voi, che siete attenti
lettori di quotidiani e di altri giornali locali, avete letto
questa notizia che è stata girata il 12 marzo dalle principali
agenzie di stampa:
"Gli italiani sono agli ultimi posti della
classifica degli stipendi, un single guadagna 9.861 $ netti l'anno
(equivalgono a circa 12.000 euro), mentre per una famiglia
monoreddito l'entrata annua media è di circa 24.000 $ (circa 16.000
euro). Nei due casi i lavoratori italiani si posizionano al posto
n. 23 della classifica dei Paesi OCSE, dietro nazioni come la
Grecia che nel caso dei single ha ben 6.000 $ in più all'anno di
reddito medio, e alla Spagna che ne ha 3.000 $ in più"
. Questo
non è uno studio OCSE del 1994, è del 2007. Dietro di noi abbiamo
solo la Repubblica Ceca, il Portogallo e la Turchia. Allora, di
fronte a questa situazione per cui il reddito annuo netto dei
lavoratori in Italia è di 5.000 $ all'anno inferiore alla media dei
Paesi OCSE, che sono quelli dell'Unione Europea più alcuni altri
come la Svizzera, la Norvegia, la Turchia e l'Islanda, abbiamo dei
Parlamentari che prendono quasi il doppio della media europea di
emolumenti e noi, essendo proporzionalmente collegati al 70%, siamo
nettamente sopra alla media dei Parlamentari europei. Come
Consiglieri regionali, tanto per essere chiari, prendiamo
emolumenti che sono superiori a quelli della media non dei Consigli
regionali o delle assemblee simili del resto d'Europa, ma dei
Parlamenti europei! E viviamo in mezzo a una popolazione che invece
vive con svariate migliaia di euro di redditi inferiori alla media
europea! Se in una famiglia c'è una sorella che guadagna 10 e un
fratello che guadagna 3, al di là delle posizioni - uno è laureato,
un altro no, uno ha avuto fortuna e l'altro no -, di fatto quella
famiglia sarà sottoposta a delle pressioni, a delle difficoltà,
perché non è possibile che all'interno di una stessa comunità
solidale ci siano delle differenze di valori così alte. Questo è
avvenuto non per caso, ma per scelta ben consapevole e di questo
poi parlerò successivamente.
Il terzo punto del nostro emendamento che portiamo alla mozione
presentata dal gruppo "Arcobaleno" è in merito alla riduzione da 2
a 1 delle quote a carico della Regione, relative ai versamenti per
la costituzione del vitalizio del Consigliere regionale (era uno
dei punti essenziali del progetto di legge n. 142 dell'"Arcobaleno"
e anche del n. 210, fra l'altro uno di questi emendamenti è stato
presentato dai colleghi dell'"Arcobaleno" in rapporto
all'assestamento di bilancio). Facciamo un ragionamento molto laico
e molto sereno, nel senso che dobbiamo dire con un certo orgoglio
che la riforma del 1999 del vitalizio è stata certamente un passo
in avanti rispetto alla situazione precedente, nel senso che si è
passati dal retributivo al contributivo. Quindi abbiamo messo un
freno a quell'enorme debito che aveva la Regione nei confronti
dell'insieme dei Consiglieri regionali, perché a pagare tutte le
pensioni che avrebbero potuto maturare negli anni successivi,
tenuto conto di una durata media della vita standardizzata,
bisognava all'epoca valutare un debito della Regione superiore ai
110 miliardi di lire (55 milioni di euro). Quel piano di rientro
del 1999 è stato completato di fretta con la finanziaria 2008 per
consentire a qualcuno d'incassare la sua parte del bottino e poter
pagare i danni alla Regione, ma la cosa interessante come avevamo
detto come "Partito Democratico", come ha detto il collega
Venturella in Ufficio di Presidenza, è che quei conti non stanno in
piedi: lo dimostra l'assestamento di bilancio che deve cacciare
fuori 5,7 milioni di euro per poter probabilmente chiudere il
debito, ma forse non lo chiuderà.
I Consiglieri regionali hanno per fortuna prospettive di vita
che si stanno allungando, c'è il discorso dell'IRAP che va a
tagliare queste cose, per cui quella riforma che ha messo uno stop
a quel debito esagerato che si stava creando negli anni precedenti,
per cui i Consiglieri regionali che vedevano aumentare molto
frequentemente le loro prebende, perché essendo collegati con un
Parlamento che si aumentava tutti i 6 mesi gli stipendi, anche lo
stipendio del Consigliere regionale decollava, di fatto però
decollavano anche tutte le pensioni dei Consiglieri regionali che
erano andati in pensione. Per cui ci sono delle persone che hanno
finito il loro mandato negli anni '70 e che si sono trovati 6 mesi
dopo 6 mesi il vitalizio da Consigliere regionale che diventava
sempre più rilevante: quello lo abbiamo bloccato.
Oggi però c'è da fare qualche ragionamento in più
sostanzialmente per due motivi essenziali. Il primo,
differentemente da qualche anno fa oggi abbiamo la possibilità di
pagarci i contributi figurativi, quindi la pensione, la stragrande
maggioranza di noi, se la può fare continuando a pagare i
contributi rispetto all'attività lavorativa che uno aveva prima di
entrare in Consiglio regionale, nel caso abbia dovuto mettersi in
aspettativa. Questo già evita che ci siano una serie di
preoccupazioni per quanto riguarda la vecchiaia dei Consiglieri
regionali. Il secondo, in una situazione come questa in cui il
Consigliere regionale è di fatto un privilegiato e tante persone si
trovano in estrema difficoltà, diventa difficile dire - come è
stato detto qui dall'Assessore alla sanità - che non ci sono i
soldi per aumentare il minimo vitale da 457 euro al mese a 600 come
chiedevano quei disgraziati del "PD". Non abbiamo i soldi per dare
100 euro in più al mese a quelli che chiedono... che sono i più
poveri dei più poveri? E poi abbiamo svariati milioni di euro per
fare invece il vitalizio dei Consiglieri regionali? Credo che
questi siano dei dati poco accettabili e poco convincenti. Vi do
solo un'idea: in contributo ordinario il contributo del Consiglio
regionale per i Consiglieri regionali nel 2007 è ammontato a
1.410.000 euro contro i quasi 5 milioni per la gestione degli
amministratori, indennità di carica a fine mandato, la diaria, il
trasporto, spese per assicurazione... cioè i Consiglieri costano
circa 6,4 milioni di cui 5 per l'attività corrente e 1,4 per la
costituzione del vitalizio. Credo che la riduzione da 3 a 2 delle
quote versate dall'Amministrazione regionale consentirebbe, da un
lato, di mantenere un risparmio notevole per le casse della Regione
(attorno a 700mila euro all'anno); dall'altro, mandare un segnale
chiaro alla popolazione che abbiamo capito che è necessario che da
adesso in avanti la Regione viva con un altro stile, un modo di
comportarsi più modesto e più conforme a "l'esprit valdôtain", lo
spirito valdostano, che non è mai dell'apparire, né del volersi far
vedere.
C'è un detto che viene utilizzato molto giustamente in questa
campagna elettorale da parte dei nostri candidati perché riprende
una parte fondamentale di questo
"esprit libre valdôtain": "bien
faire et laisser dire"
. Questo è uno spirito diverso con cui la
Regione dovrebbe andare avanti e promuovere la sua riscossa e il
suo tornare fra le società vive dell'Europa, quelle che producono
ricchezza e che la distribuiscono poi a tutta la popolazione.
Il "Partito Democratico" non può accettare riflessioni che non
vadano nel senso che oggi da quest'aula emerga una parola chiara e
precisa. Siamo a fine legislatura, non pensiamo che sia possibile
predisporre degli atti normativi, speriamo che nell'assestamento di
bilancio gli emendamenti proposti dall'"Arcobaleno" possano essere
accettati - e che noi appoggeremo -, però quello che può fare il
Consiglio regionale in quest'aula, oggi e adesso, è quello di
mandare un segnale preciso. Il segnale preciso non è quello di
dire: "gli uffici studino e poi valuteremo"; il segnale preciso è
di dire: "ci sganciamo da Roma, ci impegniamo a ridurre gli
stipendi, riduciamo da 2 a 1 le quote versate dalla Regione per il
vitalizio di Consiglieri". Se non sono queste proposte, facciamole
delle altre, ma che siano concrete! Altrimenti non può che
confermarsi l'impressione che abbiamo avuto: che si sia voluto solo
perdere del gran tempo, che oggi sotto elezioni c'è paura di
bocciare una mozione delle opposizioni che chiede con molta serietà
e molta determinazione dei passi precisi in questa direzione,
quindi si cerca di cavalcare il "non so... lo abbiamo detto, ma
forse no, ma lo faremo... aspettate... dateci fiducia". È difficile
dare fiducia a chi si è impegnato per il 30 novembre e poi, essendo
Capogruppo, non ha fatto niente!
Si chiedeva il collega Vicquéry: ma lei, Venturella, in Ufficio
di Presidenza perché non si è mai dato da fare? Consigliere
Vicquéry, lei ha presentato la mozione del 30 novembre, era lei il
promotore, non l'ho mai vista sudare per chiedere la convocazione
dei Capigruppo, né entrare in ufficio: "Sandri, guarda ho questa
proposta, siamo d'accordo, vogliamo confrontarci?"... Non l'ho mai
sentita dire: "Presidente Perron, perché non convoca la Commissione
dei Capigruppo perché vogliamo fare questa cosa"!
Vicquéry
(fuori microfono) - ... lei lo ha detto?
Sandri (PD)
- Noi abbiamo presentato dei provvedimenti di
legge! Ma qua è una cosa su cui dobbiamo andare a fare un'analisi
attenta perché queste cose vengono da lontano e bisogna guardare
lontano.
Il collega Vicquéry si è smascherato - a fine legislatura forse
ha meno controllo sulle proprie esternazioni - facendo un attacco
sul discorso dei gruppi consiliari: voi dell'opposizione avete
aumentato le prebende dei gruppi consiliari! Ma questa dei gruppi
consiliari va vista con una certa attenzione, perché ci permette di
capire perché l'"Union Valdôtaine" che ha gestito la politica negli
ultimi 20 anni, ha sempre aumentato le prebende dei Consiglieri
regionali, ma non ha mai aumentato di una lira quelle dei gruppi
consiliari! Collega Vicquéry, i gruppi consiliari non hanno avuto
una lira di aumento; 2 anni fa è stato loro riconosciuto l'aumento
dell'inflazione degli ultimi 20 anni, perché furbescamente l'"UV"
ha sempre impedito con queste questioni dei costi della politica
che i gruppi consiliari potessero avere l'aggiornamento dei piccoli
fondi che hanno a disposizione per fare politica! Avevate paura che
avessimo qualche soldo in più per documentarci? Per fare qualche
iniziativa che ci consentisse di far vedere cosa potevamo fare? Non
volevate che potessimo avere dei soldi per delle consulenze
specifiche? Allora la cosa migliore era strozzare lentamente i
gruppi consiliari con delle prebende che erano bassissime, perché
il finanziamento ai gruppi consiliari era fermo dal 1990! Erano
anni in cui l'inflazione viaggiava a 2 cifre e naturalmente, anno
dopo anno, quei soldini valevano sempre meno. Nel progetto di legge
del luglio 2006 questa cosa è stata riaggiornata, si è tornati ai
livelli del 1990! Ma allora, collega Vicquéry, portiamo anche gli
stipendi dei Consiglieri regionali a quelli del 1990 a parità di
inflazione! Per essere chiari, le spese per il funzionamento di
tutti i gruppi consiliari regionali hanno superato di qualche
centinaia di euro i 550mila euro all'anno, ma in questo c'è
l'attività che ci consente di essere presenti e documentati, perché
non possiamo competere con l'Amministrazione regionale che ha
uffici legali, consulenti, soldi... noi siamo dei piccoli
Consiglieri regionali di opposizione che devono contare sulle
proprie forze!
Il finanziamento dei gruppi ci consente di avere da qualche
consulente, e ringrazio qui, fra i tanti, quello che più ci è stato
vicino in questi anni, l'ex Segretario generale
dell'Amministrazione regionale Renato Barbagallo, tutto questo è
stato possibile perché avendo riaggiornato... anche se non abbiamo
recuperato tutta l'inflazione dal 1990 al 2006... ma la cosa
divertente è che è talmente incardinata nella mentalità dell'"Union
Valdôtaine" questa di soffocare i gruppi consiliari, per paura che
facciano un po' di politica, che approvata la legge vi siete
dimenticati di aggiornare il finanziamento dei gruppi consiliari
per 2 anni consecutivi, essendo voi abituati al fatto che si danno
i soldi poi non si aggiornano più, mentre nella legge era stato
previsto che l'aggiornamento venisse fatto ogni anno sulla base dei
parametri ISTAT! Nel mese di marzo qualcuno si è reso conto di
questa anomalia e i dirigenti della Presidenza del Consiglio,
giustamente, hanno ottemperato a riaggiornare questi termini. Non è
però stata una bella cosa rendersi conto ancora che
l'Amministrazione regionale spende milioni e milioni di euro in
consulenze di tutti i tipi per una produzione legislativa che fa
pena qualitativamente e quantitativamente e noi siamo obbligati ad
accettare questi soprusi, così come sono stati perpetrati anche se
involontariamente; non crediamo che ci sia una volontà specifica
dietro, però è evidente che è la disposizione mentale che ha
portato a questo tipo di comportamenti.
Allora crediamo che si debbano fare riflessioni di più alto
livello. Su questi temi dobbiamo renderci conto che i Valdostani
hanno diritto ad avere dei segnali ben chiari: la politica deve
smettere di essere una "casta" e deve tornare ad essere vicina ai
cittadini. Per fare questo non si possono vedere sprechi o prebende
che siano troppo al di sopra di quelle che sono le condizioni medie
della popolazione. Da questo punto di vista mi dispiace che non ci
sia in aula il collega Ottoz, comunque con il "video on demand"
potrà ascoltare queste parole, ma è stato secondo me offensivo ciò
che ha detto nei confronti dei sindacati. Giustamente la collega
Fontana mi diceva prima che è un atteggiamento profondamente
scorretto, perché non si può mettere sullo stesso piano le
rappresentanze dei lavoratori, i sindacati, i sindacalisti che di
certo non hanno le nostre prebende e non hanno i nostri stipendi,
metterli insieme con la politica che ha dei livelli maggiori!
Concludo facendo solo due osservazioni più generali. La prima:
posso anche essere d'accordo quando molti della maggioranza mi
dicono nel chiacchiericcio che si fa intorno a quest'aula che la
Val d'Aosta non è certo la peggio messa da questo punto di vista.
Ho detto già prima e ho riconosciuto come sia stato importante che
nel 1999 la Regione abbia chiuso con il sistema retributivo per il
vitalizio dei Consiglieri regionali. E sicuramente oggi bisogna
dire che gli stipendi dei Consiglieri regionali della Valle d'Aosta
sono fra i più bassi d'Italia, nel senso che credo sia solo il
Molise che ha delle prebende inferiori alle nostre, ma non vuol
dire nulla, perché dobbiamo fare riferimento al livello medio degli
stipendi dei nostri concittadini, alla sindrome della quarta
settimana che ormai è presente anche in questa Regione e che pone
degli enormi problemi alla popolazione, e quindi abbiamo la
responsabilità qui, e oggi. Se poi noi associamo a questa
valutazione una valutazione non rispetto all'ambito nazionale,
oltretutto siete sempre voi che dite che Aosta non deve tener conto
di Roma che ci schiavizza, ci colonizza, eccetera, ma se andiamo a
vedere gli amici vallesani, i Consiglieri regionali del vallese,
cioè i Deputati del Grand Conseil du Valais, prendono in un anno
quello che un nostro Assessore prende in un mese! Questa è la
differenza! Hanno un carico di lavoro leggermente inferiore al
nostro perché fanno qualche seduta del Consiglio in meno di quante
ne facciamo noi, hanno parecchie attività di Commissione forse più
di quanto non ne abbiamo noi, ma alla fine dell'anno non hanno le
stesse prebende; in secondo luogo, non abbiamo un esempio in
Svizzera, in particolare non c'è nel Gran Vallese di una pensione,
di un vitalizio, di un qualche paracadute per la vecchiaia per
questi "Députés" du Grand Conseil. Questa è la realtà di un paese
più ricco del nostro, la Svizzera, di una Regione molto simile a
noi per cultura, per lingua, per tradizioni, e non possiamo più
pensare di vivere così al di sopra degli altri cittadini e anche
delle nostre risorse!
Per questo il "Partito Democratico" è disponibile a valutare
proposte di mozione, di modifiche, di emendamenti al proprio
emendamento; è disponibile a confrontarsi con i colleghi
dell'"Arcobaleno" con cui abbiamo percepito ci sia una forte
assonanza di intenti; abbiamo molte più difficoltà a pensare di
poter valutare la possibilità di un accordo con i gruppi di
maggioranza. Non mettendo però mai limiti all'ottimismo e alla
speranza, credo che sarebbe un bel segnale di uno scatto
d'orgoglio, uno scatto di capacità che potrebbe anche rendere molto
in termini politici, se questa maggioranza, se la Giunta regionale,
il Presidente dell'"Union Valdôtaine", il Capogruppo dell'"Union
Valdôtaine" sapessero fare un passo in avanti e dire: "su questi
temi facciamo in modo che questo Consiglio regionale mandi dei
segnali concreti e precisi con un piccolo elenco", come diceva il
collega Vicquéry nella Conferenza dei Capigruppo, una piccola nota
della spesa, in modo che questa legislatura non si chiuda con un
nulla di fatto su questo punto.
Presidente
- La parola al Consigliere Segretario
Venturella.
Venturella (Arc-VA)
- Le risposte che darò sono dovute
sia al Presidente della Regione, sia al collega Vicquéry;
permettetemi però una piccola digressione riguardo al Monte Bianco.
Ho ricevuto adesso un comunicato stampa, in cui il Ministro
dell'ambiente, quasi avesse sentito le esternazioni del Presidente
Caveri, dice che la decisione del Consiglio regionale della Valle
d'Aosta, che aveva fissato un limite peraltro già elevato al
transito dei veicoli pesanti del traforo va rispettato, il Monte
Bianco è un patrimonio nazionale che il Ministero dell'ambiente ha
già proposto in via preliminare per l'iscrizione nella lista del
patrimonio mondiale dell'umanità e che va preservato e tutelato con
forza in tutte le sedi...
Presidente
- ... mi spiega il nesso con ciò che stiamo
discutendo?
Venturella (Arc-VA)
- Nulla, ma ho approfittato,
approfittano tutti, approfitto anch'io! Invece, per quel che
riguarda i costi della politica, vorrei qua rispondere un'altra
volta al Presidente Caveri sul "decreto mille proroghe", perché
qualcuno ha una memoria molto corta, quasi nulla, perché
innanzitutto chi meglio di noi condivide l'esigenza di ridurre i
costi della politica? Abbiamo presentato 5 proposte di legge su
questo tema. Venendo ai rimborsi elettorali, non si capisce perché
l'Alleanza Autonomista Progressista che ha vinto le elezioni del 9
aprile 2006 non dovrebbe usufruire del rimborso delle spese
elettorali, mentre ne usufruiscono tutti, comprese le liste
perdenti a quel tempo, "Vallée d'Aoste" e "Forza Italia".
Il Presidente Caveri ha una memoria così labile che non si
ricorda che proprio la lista capeggiata dal suo movimento, che nel
2001 elesse Deputato Collé, richiese ed ottenne dai partiti
presenti in Parlamento 7 anni fa lo stesso atto di riapertura dei
termini, per rimediare ad analogo ritardo, quindi è un po' come il
bue che dà il "cornuto" all'asino. La norma era stata presentata
dai Deputati, Gazzetta ufficiale n. 176/02, lo leggo, perché il
Presidente dice: ben 8 Capigruppo di maggioranza, le ricordo i
Deputati che hanno presentato lo stesso atto sulla riapertura dei
termini per l'elezione del Deputato Collé, che era firmato da On.
Deodato, On. Ballaman, On. Giovanni Bianchi, On. Biondi, On.
Buontempo (amico di Ciarrapico), On. Colucci, On. Alberta De
Simone, On. Luciano Dussin, On. Fiori, On. Manzini, On. Mastella
(amico di Berlusconi), On. Mazzocchi, On. Mussi, On. Pistone, On.
Rotondi, On. Tarditi, On. Trupia, On. Valpiana. Questa è diventata
la legge n. 156/02, disposizioni in materia di rimborsi elettorali,
e il suo primo articolo recita: il termine di cui l'articolo 1,
comma 2, ultimo periodo della legge n. 157/99 per la presentazione
della richiesta dei rimborsi delle spese per le consultazioni
elettorali svoltesi nel 2001 - Presidente Caveri, chi vinse nel
2001? - per il rinnovo della Camera dei Deputati e dell'Assemblea
regionale siciliano è differito al 30° giorno dalla data di entrata
in vigore della presente legge.
Dov'è lo scandalo? Capiamo l'estremo zelo del nostro Presidente
della Regione che si mette a denunciare la pagliuzza nell'occhio
altrui, su questo tema prima di ergersi a censore non sarebbe male
informarsi sui contenuti e sui precedenti, quando l'"Union
Valdôtaine" e i suoi alleati hanno beneficiato di analoghe
situazioni. Insomma i ritardi ci sono stati uno solo nella
presentazione di un semplice rendiconto, analogamente al 2001 e
anche questa volta lei ha perso l'occasione per stare zitto. In
riferimento al vero contendere, che è quello di cui si parlava oggi
in Conferenza Capigruppo, abbiamo ascoltato molto attentamente ciò
che dicevano i rappresentanti della "Stella Alpina" e dell'"UV", ma
la risposta è semplice: non si potrà fare un provvedimento di tipo
organico articolato e completo, ma almeno 2, 3, forti segnali alla
comunità valdostana, si potrebbero presentare con una semplice
votazione sugli emendamenti dell'assestamento di bilancio. Siamo
disposti a ritirarli come gruppo "Arcobaleno", per poi condividerli
con tutto il Consiglio regionale. Questa è la nostra proposta, una
proposta semplice: l'intervento diretto su 2-3 articoli
dell'assestamento di bilancio.
In chiusura, lei, collega Ottoz, stamani ha parlato di tutto e
di tutti, ma mi sto chiedendo negli anni passati da che parte era
seduto! Ora che è dell'opposizione di Centro-Destra si erge a
censore, i Comuni, le Comunità montane... ma prima dov'era? Quindi
la risposta alle sue esternazioni è così semplice: si faccia un
esame di coscienza e si chieda dov'era negli anni passati! Non si
sedeva forse proprio nei banchi della maggioranza regionale?
Président
- La parole à la Conseillère Squarzino
Secondina.
Squarzino (Arc-VA)
- Anch'io volevo rispondere brevemente
alle osservazioni fatte stamani in seguito alla nostra
presentazione della mozione. Come abbiamo detto, siamo d'accordo,
collega Vicquéry, di giungere a delle proposte organiche e voi
avete detto che avete delle proposte concrete, ma... quali sono?
Non le abbiamo mai viste!
Do atto che la "Stella Alpina" invece ha presentato, a suo
tempo, un disegno di legge con queste proposte concrete, poi sono
state accolte o non accolte, questo è un altro discorso, ma ha
avuto il coraggio di dire quali erano le loro proposte concrete. I
gruppi "DS" e "Arcobaleno" hanno tentato più volte di formulare
delle proposte concrete, poi possono essere o meno condivise o
contrastate, ma hanno fatto questo sforzo, accettando anche tutte
le varie critiche, perché è chiaro che ogni proposta, proprio
perché se non è organica e condivisa con tutti riguarda un settore
ed è facilmente attaccabile se uno si pone altri punti di vista,
giustamente, ma è proprio dal confronto dialettico che giunge una
proposta organica. Finora, di fronte alle proposte organiche
presentate a suo tempo dalla "Stella Alpina" e in questa
legislatura da noi, quale confronto c'è stato dall'altra parte?
Solo la denuncia di demagogia, la denuncia di voler essere i primi
della classe, la denuncia di non affrontare in modo organico il
problema!
Ripeto: noi siamo d'accordo nell'affrontare in modo organico il
problema e non ci siamo nelle poche ore in cui la Conferenza
Capigruppo ha affrontato questo problema... sottratti al confronto.
Abbiamo detto: "secondo noi questo è un punto da tener presente",
anche perché, stante l'attuale legislazione, intervenire sugli
emolumenti dei Consiglieri regionali significa a cascata
intervenire sugli emolumenti dei vari amministratori e lo vedremo
adesso, quando discuteremo la legge sugli emolumenti dei Consigli
di amministrazione, in cui il CPEL ha detto: "non prendete a
riferimento i Consiglieri, prendete gli Assessori", e va bene.
Comunque il riferimento è sempre un amministratore regionale: solo
se si va a modificare l'emolumento del Consigliere e indirettamente
anche degli Assessori, solo così, a cascata, si interviene su tutto
il resto. Questo spiega perché noi in modo un po' testardo
continuiamo a dire che bisogna intervenire su questo, e ripeto, di
fronte a questa nostra proposta si è detto continuamente: "bisogna
fare una proposta organica"... ma qui, chi si è preoccupato di
questa proposta organica, chi si è preoccupato di fare questo? Se
questo fosse un problema veramente sentito dalla maggioranza, la
maggioranza ci avrebbe lavorato sopra! Non faccio l'elenco dei
problemi dal Casinò a tutto il resto in cui la maggioranza si è
riunita, ha fatto, in pochi giorni la Giunta ha approvato un
disegno di legge, in 2 giorni la Commissione ha nominato il
relatore, ha fatto le audizioni, ha sentito il relatore, ha sentito
la Giunta, l'ha approvata e il 3° giorno è passata in Consiglio ed
è stata votata! Non faccio l'elenco, ma abbiamo una serie di esempi
chiari in cui, quando c'era la volontà ferma della maggioranza di
affrontare un problema e di portare a casa un risultato, lo ha
fatto, giustamente, perché è suo compito fare questo!
Adesso la maggioranza non può nascondersi dietro il dito nel
senso di dire: "noi volevamo fare un discorso organico, avevamo
chiesto ai Capigruppo di lavorare, poi se non si è fatto la colpa è
dei Capigruppo, anzi, è colpa dei Capigruppo dell'opposizione, che
non hanno sollecitato"! Questo è proprio prenderci in giro! Siamo
almeno seri e chiari, non ci prendiamo in giro, non è serio fare
così! Anche adesso, mi si è detto: stiamo lavorando su questo, mi
sembra che anche Caveri dicesse che in questo Consiglio c'è un
disegno di legge che va nell'ottica di ridurre gli emolumenti per
il Consiglio di amministrazione. Ma guardiamoci bene negli occhi:
come mai è stato deciso questo disegno di legge? Perché da Roma è
venuto un input con la finanziaria che bisognava intervenire, non è
una scelta autonoma nostra, è una scelta in differita, perché
dobbiamo farlo e lo facciamo, però non rivendichiamo questo come
esempio della volontà autonoma nostra di intervenire, non è vero!
Non prendiamoci in giro, ripeto una seconda volta.
Terzo elemento su cui non dobbiamo prenderci in giro. Abbiamo
tentato stamani di dire: cerchiamo di fare un'unica mozione,
cerchiamo varie proposte, e poi ci è stato detto "no", non va bene,
poi la maggioranza insieme al "Popolo della Libertà" si è riunita,
ha proposto un testo che è arrivato. Noi non ci riconosciamo in
questo testo... perché? Semplicemente perché demanda a degli uffici
di predisporre un dossier, perché i nostri colleghi, quando ci
saranno le nuove elezioni, potranno già lavorare. Ma signori miei,
fossi negli uffici vi direi: non vi abbiamo già dato dei dossier?
Io tengo la carta in genere, ma proprio mettendo insieme i
documenti per affrontare il discorso sui costi della politica, sono
andata a ritrovare nella cartellina una serie di tabelle che
riguardano tutti i vari componenti della Giunta, i Consigli, i
Presidenti "bla-bla" di tutte le varie Regioni; poi ancora tabella
comparativa per l'assegno vitalizio, poi ancora una legenda della
tabella, non ho portato tutti i documenti, ma un primo dossier c'è
già ed è già a disposizione di tutti i Capigruppo da novembre 2007,
quindi non prendiamoci in giro! Ripeto: possiamo avere posizioni
diverse sui problemi, ci confrontiamo su queste, le adeguiamo in
modo diverso e va bene, questa è la democrazia: confrontarci sui
problemi, ma non prenderci in giro a vicenda così, non è serio!
Scusate, voi, la maggioranza, compreso il "Popolo della Libertà"
che ha firmato l'emendamento alla nostra mozione, in cui dopo 5
anni di legislatura e dopo che lo scorso luglio tutto il Consiglio
ha affrontato il problema del costo della democrazia e ha affermato
che bisogna trovare soluzioni concrete per il contenimento dei
costi della democrazia, dopo aver fatto tutto questo, a
conclusione... cosa dice? Ci siamo accorti che ci mancano i dati,
non abbiamo il dossier con tutti i dati, per cui chiediamo agli
uffici di preparare per i prossimi Consiglieri i dati su cui
ragionare. Se ci fosse un ammalato, una persona che è in difficoltà
economica o un Comune che ha dei problemi per quanto riguarda
qualunque cosa, voi dite: guarda, è proprio serio il tuo problema,
lo abbiamo preso in carico, è dall'anno scorso che ci pensiamo e
proprio per fare questo chiediamo agli uffici di raccogliere i
documenti del caso che ti riguardano, così quando altri vorranno
decideranno, ma... vi sembra una cosa seria questa? A me non
sembra, ma se voi ritenete che questo sia un modo serio di
comportarsi nei confronti dei cittadini va bene, lo fate, lo dite
e... contenti voi! Si vede che ciascuno di noi ha concezione
diversa del proprio ruolo e della propria serietà e della parola
che viene data e delle priorità che vengono date, perché dalla
discussione e dal tipo di emendamento che avete proposto, si
dimostra che i costi della politica non sono affatto una priorità
per quanto riguarda questo Governo. Tutti gli altri, lo vedremo con
l'assestamento di bilancio, quanti problemi ci sono di cui ci si
occupa: dall'elicottero all'agricoltura all'edilizia al Forte di
Bard... giustamente tutti importanti, dal Casinò, la "Finaosta", le
auto che devono essere rinnovate, tutto questo è importante e io ne
convengo; ma quando abbiamo fatto questa lista della spesa, per cui
vediamo quanti soldi si prevedono, diciamo che in questa lista non
c'è stato il costo della politica, abbiate pazienza, c'erano
problemi più urgenti da affrontare, il costo della politica non è
un punto che può entrare nella lista della spesa! Prendiamo
atto.
Capite che non ci riconosciamo in questa mozione: o voi ritenete
che si possa su questa mozione lavorare ancora, allora possiamo con
voi incontrarci, altrimenti abbiamo preparato un emendamento alla
mozione che, partendo dal testo originario - quando dico "noi"
intendo il gruppo "Arcobaleno" insieme al "PD" -, cerca di dire
delle cose concrete. Diciamo: Ritenuto che non si possa concludere
la legislatura senza dare una risposta, seppure parziale a questo
problema, seppure minima... volete scrivere minima, mettiamo
minimissima se volete... cioè la consapevolezza che è una risposta
infinitesimale rispetto al grande problema, allora si ribadisce la
necessità di addivenire ad una proposta organica... ma certo, chi
non riconosce questo! Certo che ci vuole una proposta organica, la
quale, visto che non siamo in grado oggi, deve prevedere alcuni
paletti su cui mi sembra che molti siano d'accordo: una riduzione
significativa delle indennità ed emolumenti del Consiglio
regionale. Qualcuno diceva le indennità andrebbero rimodulate a
seconda se il Consigliere lavora o non lavora, va bene, qui
mettiamo significativa riduzione e poi nel merito si entrerà, ma
intanto è un'affermazione di principio sulle cose che vogliamo; poi
sganciamo gli emolumenti dei Consiglieri regionali da quelli
parlamentari e qui dico che un minimo di autonomia nostra dovremo
anche rivendicarla.
Stamani il collega Vicquéry diceva... io avevo dell'"amertume"
e anche lui dice: anche noi abbiamo dell'"amertume" per
questo "Governo Prodi" che non ha fatto niente per diminuire i
costi della politica! D'accordo, ma... la nostra autonomia? Su
questo non siamo autonomi, su questo dobbiamo aspettare che Roma
decida per decidere, noi, cosa fare? L'autonomia in questo caso non
c'entra niente? Io credo che c'entri! Allora noi possiamo sganciare
la nostra indennità da quella dei Parlamentari perché così
riaffermiamo anche la nostra autonomia e poi riproponiamo il nostro
discorso dell'assegno vitalizio. Se però voi ritenete che uno di
questi 3 punti possa essere stralciato, va bene, ci vediamo e lo
modifichiamo. E poi c'è un auspicio: visto che abbiamo questo
assestamento di bilancio, in cui ci sono centinaia di milioni che
vengono "spalmati" su tutta una serie di voci di bilancio,
auspichiamo che...
Vicquéry
(fuori microfono) - ... 2 minuti...
Squarzino (Arc-VA)
- ... ringrazio la Giunta che
precedentemente si cura della mia voce; secondo, il Capogruppo
dell'Union che si preoccupa di darmi i tempi. La ringrazio perché
così supplisce a un lavoro che fa il Presidente del Consiglio!
Noi auspichiamo poi che fin da questa seduta ci sia da parte del
Consiglio la volontà di cominciare a mettere un primo sassolino e
quindi accettare uno degli emendamenti che vanno in questo senso,
che sono nell'assestamento di bilancio. Ancora: se per caso voi
avete in mente un intervento per ridurre i costi della politica da
mettere nell'assestamento di bilancio, se lo si può ancora fare,
presentando un emendamento all'emendamento, quindi è possibile
tecnicamente farlo; se non si fa è perché non c'è la volontà
politica di farlo.
Presento adesso alla Presidenza il testo dell'emendamento alla
mozione, firmata dai colleghi dell'"Arcobaleno" e del "Partito
Democratico".
Mozione
Ricordato che nel corso della seduta consiliare del 27 luglio
2007, sono state respinte le proposte di legge n. 142, presentata
dal gruppo Arcobaleno-Vallée d'Aoste, e n. 133, presentata dal
gruppo consiliare Gauche Valdôtaine- Democratici di Sinistra,
finalizzate ad incidere sui costi della politica, iniziando dalla
diminuzione di indennità ed assegni vitalizi dei
Consiglieri;
Ricordato, altresì che il Consiglio regionale, per dare
comunque una risposta alla necessità di ripensare i costi della
politica, aveva votato a maggioranza una risoluzione, con cui si
stabiliva di dar mandato alla Conferenza dei Capigruppo di
proporre, entro il 30 novembre 2007, "soluzioni concrete per un
contenimento dei costi della democrazia regionale";
Ricordato che tale termine è stato ulteriormente spostato,
senza che nessuna proposta sia stata predisposta;
Ritenuto che non si possa concludere la legislatura senza
dare una risposta, se pur parziale, a questo problema;
il Consiglio regionale
Ribadisce
La necessità di addivenire ad una proposta organica che
preveda anche:
1) lo sganciamento degli emolumenti e delle indennità dei
Consiglieri regionali da quelle dei Parlamentari;
2) una riduzione significativa di tutte le indennità ed
emolumenti dei Consiglieri regionali;
3) la riduzione da 2 a 1 delle quote a carico della Regione
relative ai versamenti per la costituzione del vitalizio del
Consigliere regionale;
Auspica
l'accettazione, nel corso dell'esame e della votazione
dell'Assestamento di Bilancio di previsione per l'anno finanziario
2008 (PL n. 212), degli emendamenti su questo tema
F.to: Squarzino Secondina - Sandri - Bortot - Fontana Carmela
- Venturella
Si dà atto che, dalle ore 16,40, presiede il Vicepresidente
Lanièce.
Presidente
- Volevo sapere... questo testo sostituisce
gli emendamenti presentati dai due gruppi? Sì, quindi il testo
presentato a firma dei colleghi Squarzino, Sandri, Bortot, Fontana
e Venturella sostituisce i 2 emendamenti iniziali, quello
presentato dal gruppo "Arcobaleno" e quello del "PD"; ne do
rispettivamente lettura per il verbale:
Mozione
Ricordato che nel corso della seduta consiliare del 27 luglio
2007 la proposta di legge n. 142, presentata dal gruppo
Arcobaleno-Vallée d'Aoste, finalizzata ad incidere sui costi della
politica, iniziando dalla diminuzione di indennità ed assegni
vitalizi dei Consiglieri è stata ritirata;
Ricordato, altresì che il Consiglio regionale, per dare
comunque una risposta alla necessità di ripensare i costi della
politica, aveva votato a maggioranza relativa una risoluzione con
cui si stabiliva di dar mandato alla Conferenza dei Capigruppo di
proporre, entro il 30 novembre 2007, "soluzioni concrete per un
contenimento dei costi della democrazia regionale";
Ricordato che tale termine è stato ulteriormente spostato,
senza che nessuna proposta sia stata predisposta;
Ritenuto che non si possa concludere la legislatura senza
dare una risposta, se pur parziale, a questo problema;
il Consiglio regionale
Si impegna
ad esaminare con attenzione e ad inserire nel predisponendo
Assestamento di Bilancio (D.L. 212) almeno una norma che riduca i
costi della politica, relativamente all'assegno vitalizio o
dell'indennità del Consigliere.
F.to: Squarzino Secondina - Venturella - Bortot
Emendamento
La parte impegnativa è sostituita dal presente testo:
La Giunta regionale a predisporre entro il 30 settembre 2008
un disegno di legge che preveda:
1) lo sganciamento degli emolumenti e delle indennità dei
Consiglieri regionali da quelle dei Parlamentari;
2) riduzione del 20% di tutte le indennità ed emolumenti dei
Consiglieri regionali;
3) riduzione da 2 ad 1 delle quote a carico della Regione
relative ai versamenti per la costituzione del vitalizio del
Consigliere regionale.
F.to: Sandri - Fontana Carmela
Presidente
- Ricordo che è stato consegnato un testo
emendativo firmato dai colleghi Vicquéry, Viérin Marco, Frassy,
Ferraris, Rini.
La parola al Consigliere Vicquéry.
Vicquéry (UV)
- Dopo 4 ore di dibattito non penso ci sia
nulla da aggiungere.
Noi prendiamo atto che il gruppo "Arcobaleno" e il gruppo "PD"
hanno fin dall'inizio di questa seduta deciso di fare
ostruzionismo, oltre che demagogia spinta; non risponderemo alla
loro provocazione, rispondiamo con questa mozione che è già stata
citata dal Presidente del Consiglio, che è firmata da tutti gli
altri gruppi presenti in Consiglio regionale, che vogliono con
forza ragionare sul tema dei costi della democrazia. Siamo tutti
favorevoli alla riduzione dei costi della democrazia, lo dico per
la stampa che spero domani dia l'informazione corretta: tutti i
gruppi, "Union Valdôtaine", "Stella Alpina", "Fédération", "Popolo
della Libertà", "Per il Partito Democratico", sono favorevoli a
mettersi attorno a un tavolo per ragionare sui costi della
democrazia, concetto molto più ampio rispetto a quello molto
diminutivo dei costi della politica. Non siamo d'accordo a
provvedimenti spot come quelli presentati dal gruppo "Arcobaleno" e
dal "Partito Democratico", siamo favorevolissimi a ragionare in
termini più completi. La prima dimostrazione di questa volontà è la
presentazione in aula del disegno di legge che riguarda i costi
delle società partecipate così come altri interventi, come quelli
che riguardano gli enti locali.
Mi permetto solo di rispondere a una delle tante sollecitazioni
fatte dai gruppi "Arcobaleno" e "PD". Non è assolutamente vero che
abbiamo tutti i dati a nostra disposizione, tant'è che su
sollecitazione dell'opposizione in I e II Commissione, durante
l'esame delle disposizioni in materia di organi di amministrazione
delle società partecipate dalla Regione, dagli enti locali e dai
loro enti pubblici e strumentali, è stata richiesta la
documentazione relativa al numero delle sedute dei Consigli di
amministrazione tenutisi nel corso del 2007, suddivisi per ciascuna
società partecipata direttamente e indirettamente dalla Regione.
Questi dati il sottoscritto, in qualità di Presidente della II
Commissione, e il collega Cesal, Presidente della I Commissione, li
abbiamo firmati mezz'ora fa e penso siano in fase di trasmissione
ai colleghi del Consiglio: questo a dimostrazione che i dossier non
sono completi. Il completamento di questi dossier è stato richiesto
specificatamente dai gruppi di opposizione, per cui non ci si venga
a dire che siamo a conoscenza di tutto se - ripeto per la stampa -
è stato richiesto il riepilogo del numero delle sedute dei Consigli
di amministrazione tenutisi in corso del 2007 in decine e decine di
società partecipate da parte della Regione e degli enti locali.
Questo solo per andare a valutare il valore del gettone di presenza
all'interno dei Consigli di amministrazione. E questo è uno degli
esempi che potremmo portare a dimostrazione del fatto che si vuol
far passare il messaggio che c'è tutto, non c'è la volontà per
decidere. È esattamente il contrario, vogliamo decidere, ma
vogliamo decidere ragionevolmente, per cui la nostra mozione dà
mandato agli Uffici della Presidenza del Consiglio di portare a
compimento l'esame già avviato in sede di Conferenza dei Capigruppo
dell'analisi della situazione regionale esistente, comparandola con
le altre realtà regionali, al fine di predisporre un dossier sulla
materia che consenta al Consiglio regionale di formulare proposte
in merito.
Termino dicendo che - e mi limito all'"Union Valdôtaine" - che
non è assolutamente vero che l'"Union" non ha proposte. L'"Union
Valdôtaine" ha posto sul tavolo della Conferenza dei Capigruppo le
proposte, ma la Conferenza dei Capigruppo non ha terminato i lavori
perché alcuni membri dell'opposizione si sono alzati dal tavolo e
hanno abbandonato il dibattito...
(i Consiglieri del gruppo "Arcobaleno" pronunciano parole di
protesta fuori microfono)
Sandri
(fuori microfono) - ... ma che film hai
visto...?
Vicquéry (UV)
- ... io vedo i film che voglio...
Squarzino
(fuori microfono) - ... adesso vediamo i
verbali...
Vicquéry (UV)
- ... sì, sì, vediamo i verbali...
Presidente
- La parola al Consigliere Sandri.
Sandri (PD)
- Questo è veramente interessante, devo dire
che il film visto dal Presidente della II Commissione, nonché
Capogruppo dell'"UV", nonché già Assessore all'agricoltura e alla
sanità della Regione, è un film che non è stato proiettato nelle
riunioni del Consiglio regionale, né in quelle dei Capigruppo o in
una qualunque Commissione... è un film che si è fatto da solo
perché non sa più che pesci pigliare! Siamo arrivati al ridicolo,
quello di trasfigurare la realtà che è avvenuta qua dentro!
Collega Vicquéry, lei deve dire, questo diventa un problema
personale e chiederò un giurì d'onore su questa cosa, nel senso che
a questo punto, essendo stato infangato il nome dell'opposizione su
questo tema, sospendo il mio secondo intervento, chiedo un giurì
d'onore per la verifica delle affermazioni che ha fatto il collega
Vicquéry. Ci deve indicare il giorno, l'ora, il verbale in cui è
stato fatto questo... prima di andare avanti credo che si debba
chiarire questo punto!
Presidente
- La richiesta del collega Sandri di
costituire una Commissione "ad hoc" mi sembra fuori luogo, ci sono
i verbali si potrà verificare sul verbale, ma mi sembra che il
collega Vicquéry abbia solo detto che qualcuno... ripeto non c'è
bisogno di alcuna Commissione speciale, ci sono i verbali, uno può
prendere atto, al massimo si può intervenire per fatto personale
affermando che questo non corrisponde al vero, ma... nessuna
Commissione speciale! Mi sembra che lei, collega Sandri, possa
continuare il suo intervento; nel frattempo verifichiamo sui
verbali: se sui verbali non è scritto che nessuno dell'opposizione
è uscito, si prende atto e basta!
La parola al Consigliere Sandri, per secondo intervento.
Sandri (PD)
- Il collega Vicquéry sa di dire una bugia,
lo sa e lo fa in modo premeditato, quindi smetta di dire queste
cose e di avere questo atteggiamento e si vergogni!
Andiamo a rileggere la proposta del Consigliere Vicquéry del
luglio dello scorso anno: proponeva di dare mandato alla Conferenza
dei Capigruppo, non agli uffici, di svolgere un esame della
situazione esistente e di proporre, entro il 30 novembre 2007,
nella comparazione con l'esterno e nella verifica complessiva del
settore pubblico regionale, soluzioni concrete. Qui, invece, si
chiede semplicemente di predisporre un dossier sulla materia,
quindi questo è un arretramento impressionante rispetto all'altra
volta, però quello che i cittadini valdostani devono sapere è che i
dati che ci mancano non esistono, nel senso che quanto guadagniamo
lo sappiamo tutti i mesi quando ci arriva la busta. Quanto si
spende in Consiglio regionale per le pensioni, per il vitalizio...
lo dovremmo sapere, perché c'è scritto nei bilanci del Consiglio
che abbiamo approvato il Consiglio scorso, perché c'è scritto nel
bilancio della Regione che abbiamo approvato nel preventivo a
dicembre e che abbiamo oggi da approvare per quanto riguarda il
consuntivo 2007, quindi sugli emolumenti dei Consiglieri regionali
non abbiamo da perdere neppure 5 minuti.
Credo che dobbiamo essere precisissimi, nel senso di tornare
alla domanda che abbiamo fatto. Collega Vicquéry, lei che è così
intelligente e capace e si ricorda di come sono andate le riunioni
della Capigruppo dello scorso anno, che difficoltà ha a dare una
risposta su questa domanda precisa? È giusto che le prebende dei
Consiglieri regionali debbano essere decise dal Consiglio Valle
oppure continuiamo ad avere l'aggancio con il Parlamento romano?
Questa domanda non è che c'è bisogno degli Uffici della Presidenza
del Consiglio che debbano fare un dossier, ma è una scelta politica
che non siete in grado di fare... perché? Perché non la volete
fare! Sono d'accordo con la collega Squarzino quando dice: "nella
maggioranza non è che tutti abbiano la stessa opinione", credo che
si debba apprezzare l'atteggiamento di "Stella Alpina" che ha fatto
una proposta, su cui non sono assolutamente d'accordo, ma che trovo
che ha un suo obiettivo, ha una sua logica ed è una proposta
concreta, ci confronteremo nel senso che è una di quelle proposte
che possono andare ad arricchire tutto il paniere. Per fare un buon
piatto si devono mettere vari ingredienti e quell'ingrediente che
lei ha posto ha tutte le dignità per essere inserito, ma non il
rinvio "ad libitum".
Quello che è pazzesco è che di fronte alla situazione che in
questi mesi è solo peggiorata, è peggiorata per la gente, è
peggiorata per la situazione sociale, la sindrome della quarta
settimana è un'invenzione dei mesi scorsi perché nella popolazione
è emerso come un dramma grande quello di riuscire ad arrivare fino
a fine mese. E di fronte a questo il buon Vicquéry fa una
retromarcia pazzesca! Fra l'altro, nel luglio 2007 aveva fatto un
bel discorso ampio, nel senso che già all'epoca aveva capito che
bisognava impegnare il Governo regionale alla definizione di un
patto fra Regione ed enti locali finalizzato alla razionalizzazione
delle competenze, all'utilizzo delle risorse finanziarie degli enti
locali e al contenimento dei costi della democrazia; quindi
sapevate già cosa fare... adesso non sapete neanche quello! Di più,
di rendere pubblica sul sito Web del Consiglio regionale la seduta
conclusiva della Conferenza dei Capigruppo: qua siamo arrivati a
falsificare i verbali, a raccontarli come non sono... altro che
trasparenza! Lei si è permesso di fare un affronto non alla
minoranza del Consiglio, ma alla Valle d'Aosta e quindi anche a sé
stesso, perché questa parte in cui si stabilisce di dare mandato
agli Uffici della Presidenza del Consiglio di portare a compimento
l'esame dell'analisi della situazione esistente comparandola con le
altre realtà regionali al fine di predisporre un dossier nella
materia... voglio dire che gli altri Consigli regionali abbiano
degli stipendi superiori al nostro credo che lo sappiano tutti, ma
non è questo il problema.
Qua facciamo i paragoni con l'Italia solo quando conviene,
altrimenti per il resto dobbiamo essere un'isola: questa è la
doppia morale del collega Vicquéry! Quando interessa essere
autonomista è autonomista, quando ha bisogno di essere italiano fa
l'italiano, ma questo non è carino, è la dimostrazione di un
sistema che è arrivato al capolinea, e che è semplicemente capacità
di tentare di rinviare per sperare che un miracolo vada a salvare.
Il canto non lo ricordo più, la collega Squarzino magari se lo
ricorderà, nell'Inferno di Dante c'è un'immagine molto forte di un
condannato a morte per interramento, che ricorda un peccato ancora
da confessare prima di morire, e questo è il tentativo disperato di
rinviare quello che è un destino. Credo che il tentativo del
collega Vicquéry sia la stessa cosa, cioè insieme agli altri
colleghi di maggioranza e purtroppo anche di parti non della
maggioranza - non posso dire dell'opposizione perché per fare
opposizione bisogna presentare degli emendamenti o degli ordini del
giorno, mentre qua abbiamo dei gruppi che non si sa bene da che
parte stiano, ma di certo non sono all'opposizione - ha presentato
il modo del rinvio: siamo tutti d'accordo per rinviare. Mi rivolgo
alla collega Squarzino perché di qua c'è un po' di disturbo, credo
che non ci sia migliore dimostrazione del fatto che siamo di fronte
alla "casta" di questo, perché "Popolo della Libertà", "Per il
Partito Democratico", "Union Valdôtaine", "Stella Alpina",
"Fédération", dove si ritrovano? Ragazzi, difendiamo gli
emolumenti! Ma allora date ragione a chi ha scritto "La Casta",
perché questa è la dimostrazione che fate parte di un modo di
essere e soprattutto di una "casta" che non vuole rinunciare a
nulla dei suoi emolumenti!
Il "Partito Democratico" la pensa in modo completamente diverso,
non a caso citavo Walter Veltroni che ha fatto di questo uno degli
elementi centrali della sua azione politica. Da questo microfono
possiamo solo dire ai Valdostani che ci ascoltano che se mai avremo
la possibilità di farlo con una maggioranza in Consiglio regionale,
uno dei primi atti di un governo del "Galletto" che ci fosse in
questo Consiglio sarebbe di mettere in pratica gli emendamenti che
abbiamo proposto e che con l'accordo del gruppo "Arcobaleno"
abbiamo sintetizzato in una mozione comune con gli amici
dell'"Arcobaleno" e questo è il testo che metteremo nella
discussione. Ritengo che questo sia un esempio esaltante per la
nostra campagna elettorale, credo che lo spenderemo in tutti i
comizi perché dobbiamo poter dire i nomi e i cognomi a partire da
quello di Vicquéry, di quelli che la tirano per le lunghe perché
non hanno capacità di fare la cosa più semplice del mondo per una
persona adulta: quella di guardare la realtà in faccia! Questa è la
realtà che dobbiamo vivere ancora per qualche giorno, speriamo che
da giugno di quest'anno le cose possano essere diverse.
Chiedo una verifica del numero legale.
Presidente
- Procediamo alla verifica del numero
legale.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento interno, constata che sono
presenti 23 dei 35 Consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
La parola al Consigliere Frassy.
Frassy (PdL)
- Su questo argomento il nostro gruppo non
avrebbe voluto intervenire, ma penso che dopo un dibattito
estenuante come quello di questa mattina e quello che ha occupato
la prima parte della sessione pomeridiana, penso che qualche parola
vada detta, anche se nell'intervento del collega Ottoz di stamani
ritengo sia stata chiarita la posizione del nostro gruppo.
Riteniamo però che una cosa vada detta: non è pensabile che su
certi argomenti una parte politica pretenda di salire in cattedra e
di dispensare lezioni sulle cose che vanno bene e sulle cose che
non vanno bene.
Devo dire, non per un gioco delle parti, che in questo momento
politico quella parte politica, mi riferisco alla Sinistra, è la
meno legittimata a fare discorsi di questo genere e su questa
materia, perché al di là dell'alluvione di documenti con cui inonda
e paralizza - ecco qua un altro costo della politica - i lavori
dell'aula, vogliamo ricordare come la finanziaria ultima del
"Governo Berlusconi" tagliò sui costi della politica, e non i costi
della democrazia, che sono cosa ancora più complessa sulla quale
stiamo cercando di arrivare a un ragionamento più completo, del 10%
gli emolumenti Parlamentari, obbligando a cascata, in quella
finanziaria, il taglio di tutti i compensi degli altri enti locali:
Comuni, Province, Regioni. Sempre in quel periodo il nostro gruppo
presentò un ordine del giorno - che venne ritirato poi su impegno
assunto dal Presidente Caveri, e qui devo dire che quell'impegno
non ha avuto un significativo adempimento - in cui si chiedeva di
andare a tagliare anche i costi dell'indotto della politica: le
nomine, i compensi nei vari organi cosiddetti "di
sottogoverno".
Il primo atto di politica economico-finanziaria del "Governo
Prodi" è coinciso con l'aumento delle tasse in danno delle attività
produttive e dei cittadini, e l'annullamento di quella misura che
era stata adottata nella finanziaria del "Governo Berlusconi". Quel
taglio del 10% che aveva già avuto attuazione, venne revocato in
termini retroattivi nell'ottobre 2006, di conseguenza rimise in
movimento un provvedimento che andava a congelare anche per gli
anni successivi l'aumento delle indennità di carica. Ho voluto
ricordare questo perché nell'ambito della dialettica si debba
cercare di mantenere una coerenza rispetto a quello che la propria
componente politica attua e realizza fra la periferia come può
essere la nostra Regione e le responsabilità di governo, come è
accaduto nel biennio del "Governo Prodi". Su questa materia l'unica
verità che riconosciamo ai colleghi del gruppo "Arcobaleno" e in
genere ai colleghi della Sinistra è che di passi avanti ne sono
stati fatti pochi, e qui vorremmo capire fino a che punto ci si
presta a un confronto in buona fede o si fanno degli spot gratuiti;
sottolineo il termine "gratuiti", perché alla fine non accade mai
nulla, per cui non si paga neppure il prezzo di questa battaglia di
cui ci si fa paladini. È una battaglia politica strana, perché
basta affermare certi principi, non concretizzare nulla e si
diventa i paladini della economia o della moralizzazione della vita
pubblica.
Riteniamo che i costi della politica non possano e non debbano
essere limitati ai costi degli emolumenti, che saranno la parte più
evidente, ma non la parte più importante degli sperperi del
cosiddetto "sistema della democrazia". E il collega Ottoz ne ha
dato un affresco stamani in maniera efficace con una serie di
esemplificazioni. Devo però dire che la nostra posizione su questo
argomento è chiara e radicale tanto quanto forse lo è a parole la
posizione dei gruppi della Sinistra. Se è vero che la politica non
deve essere professione, la politica non deve avere pensione. Se è
vero che la politica non è professione, la politica non deve avere
il riconoscimento dell'emolumento che normalmente compete a chi fa
qualcosa per professione. Non abbiamo difficoltà, noi, che
rappresentiamo un'area del Centro-Destra, dove chi fa politica lo
fa perché insoddisfatto di chi ci stava prima, di chi volendo fare
politica per mestiere alla fine finisce per non interpretare le
esigenze di chi nella società produce. Non avremmo avuto alcun
imbarazzo, oggi, a presentare un documento o un emendamento in cui
si diceva: "se siete convinti che i costi della politica siano i
costi dei 35 Consiglieri, azzeriamoli"... ma non so quanti
avrebbero sottoscritto questo documento e lo avrebbero poi
votato!
Abbiamo constatato che per arrivare a una conclusione - che per
noi potrebbe essere anche questa, e non è un paradosso, ma è
l'evidenza che se questo è il centro dei problemi, una volta
tagliato questo nervo scoperto andiamo a vedere quali sono gli
altri costi - nelle riunioni che ci sono state a livello di
Consiglio e di Capigruppo spesso non ci si intendeva perché
mancavano dei dati di base dai quali partire per fare i raffronti
per arrivare a delle conclusioni. Penso che al di là dell'ironia
che i colleghi della Sinistra hanno voluto fare su un documento che
noi non solo abbiamo sottoscritto, ma abbiamo contribuito a
scrivere e che condividiamo, ci sia un passaggio molto importante,
che dice: "al di là delle valutazioni di parte politica che fanno
parte poi del gioco delle parti, con questo documento chiediamo di
andare a fare una ricognizione e a dare forma organica a
quell'insieme di dati sparpagliati, frammentari e incompleti" che
la collega Squarzino ha citato, affinché al di fuori delle visioni
della politica e dunque le visioni di parte, ci sia una
documentazione inequivocabile su cui poi ognuno sia libero di fare
le proprie valutazioni politiche e di formulare le proprie
proposte.
Oggi quello che è mancato era un punto di partenza comune per
poter fare delle valutazioni che poi potevano essere differenti:
ecco perché pensiamo che questo documento, se è vero che non
affronta in termini risolutivi il nodo dei costi, del taglio dei
costi della politica o della democrazia, è un documento che
consente di creare i presupposti affinché coloro che succederanno
nella prossima legislatura, possano, con basi certe, iniziare
dall'inizio di legislatura un ragionamento serio che porterà alle
conclusioni che le varie parti politiche riterranno di trarre.
Devo dire che gli emendamenti che sono stati presentati dai
colleghi della Sinistra sono poco praticabili e che hanno una
visione parziale dei problemi di una materia molto complessa,
perché la richiesta di inserire una norma che riduca i costi della
politica, quale che essa sia, non è che realizzi una proposta in
termini operativi definita e particolare: è solo la volontà di dire
"facciamo qualcosa"... il problema è di dire cosa facciamo e come!
Qui chiudo il mio intervento, perché sull'argomento si sono
sprecate lunghe discussioni, ogni 3 mesi questo è diventato un
tormentone insieme al tunnel, alla ferrovia e al Casinò, penso che
siano i 4 tormentoni che hanno caratterizzato questo secondo
scorcio di legislatura. Devo dire purtroppo che sia sulla ferrovia,
sia sul Casinò, sia sul tunnel di passi avanti non ne sono stati
fatti, ed è questo che ci porta a dire che è un bene che questa
legislatura giunga al termine, perché è stata la legislatura più
inutile dal punto di vista delle scelte e delle decisioni della
storia ormai abbastanza avanti negli anni della democrazia
valdostana e di questa istituzione.
Voteremo perciò con convinzione questo documento, perché siamo
convinti che sia un documento che ci faccia fare un passo avanti,
seppure piccolo, e che tolga alibi a quel confronto che siamo
convinti ci sarà nella prossima legislatura e che la nostra parte
politica porterà avanti con convinzione, probabilmente non con le
medesime convinzioni che hanno animato le proposte un po'
demagogiche che dalla Sinistra, ogni 3 mesi, sono state lanciate al
centro di quest'aula!
Presidente
- La parola al Consigliere Bortot.
Bortot (Arc-VA)
- Non so se c'è qualcuno che ci ascolta,
ma questa discussione è veramente paradossale! Quando affrontiamo
il problema... o siamo demagogici o facciamo perder tempo! Sta di
fatto che non accogliendo mai alcuna delle nostre proposte, neanche
minime, si trascinano discussioni infinite per portare... a quale
risultato?... a qualche conclusione, a un piccolo obiettivo, a un
segnale da dare alla popolazione? Macché! Tutta la discussione
avviene sempre su nostra iniziativa, il resto della discussione da
parte vostra, soprattutto la maggioranza dell'"Union Valdôtaine"
adesso sostenuta anche dal "Popolo della Libertà", avviene per fare
cosa? Non abbiamo i dati, dobbiamo prendere tempo, dobbiamo
verificare e non si ha il coraggio di dire quello che si pensa: che
va bene così e chi non acquisisce i nostri livelli di privilegi si
deve arrangiare e arrivare alla fine del mese per fare la
spesa!
Siamo una "casta" di privilegiati, vogliamo rimanerci e non
veniamo poi a dire che la gente non partecipa, se ne frega, sono
diventati qualunquisti, fanno di tutta un'erba un fascio... ma noi,
di tutta un'erba un fascio... non ci stiamo! Personalmente sono 2
anni che sono qua, più... in 3 anni altri miei compagni e colleghi
hanno sollevato sempre questo problema... non una volta ci è stato
detto: "guardate, voi proponete questo, noi vi proponiamo
quest'altro", si trova un punto di incontro, è un segnale e un
punto di partenza. Perché come ho già detto altre volte, quello di
cui hanno bisogno i cittadini al di fuori di quest'aula è un
segnale di punto di arrivo e un segnale di punto di ritorno su
posizioni comprensibili. Nessuno dice che bisogna risolvere i
problemi con i soldi che si risparmieranno dalle nostre indennità o
dai nostri vitalizi, anche se qualcosa si può fare, ma siccome
nessuno pensa che qui dentro ci sia una maggioranza che vada nella
direzione dei tagli che proponiamo noi... diverse volte vi abbiamo
proposto di trovarci, di venire incontro, mandare un segnale, come
Consiglio, non come opposizione, per poi sentirci dire che facciamo
della demagogia... ma chi vi impedisce di farla anche voi? Fate
anche voi demagogia, tutti facciamo demagogia e forse riusciremo a
ridurre o le nostre indennità o i nostri vitalizi di un 1%!
Guardate che bello, tutti fanno demagogia, nessuno fa demagogia...
benissimo, e così portiamo a casa un risultato!
C'è poi anche un risultato un po' miope da parte vostra, perché
finite sempre in un "cul de sac", guarda caso alle scadenze
elettorali, perché a forza di rinviare non possiamo dire alle
persone che non abbiamo sollevato il problema... certo che lo
abbiamo sollevato! Siccome non spetta a noi risolverlo perché non
abbiamo i numeri, ma spetta al Consiglio, se non si risolve le
responsabilità sono di qualcun altro! Se non si risolve sulla base
delle richieste fatte da noi e che nessuno pretende che le votiate
"tout court", ma siccome ci sono state proposte di apertura da
parte di tutta l'opposizione, per quale motivo queste proposte
vengono da voi respinte? E con quali argomenti? Quelli ancora di
dire: "non abbiamo i dati... prendiamo tempo... verifichiamo...
stiamo a vedere...", e cose del genere!
Su una cosa ha ragione il collega Frassy: non accade mai nulla!
Ma il fatto che non accada mai nulla non è responsabilità nostra;
qui dentro c'è un Governo, c'è una maggioranza, ci sono delle forze
politiche, e il fatto che su questo argomento non accade mai nulla
e che all'ultima tornata elettorale dobbiamo fare 8 giorni per
approvare 23 provvedimenti legislativi... eccome che ne accadono di
cose in questo Consiglio! Vedo pacchi di deliberazioni che fanno
paura, vedo pacchi di leggi che fanno paura, vado ad esaminarle,
ma... diciamoci la verità: quali sono realmente importanti per cui
noi siamo disponibili a stare qui anche 15 giorni, se necessario?
Scommettiamo che se ci troviamo fra Capigruppo, decidiamo che
questa legge sugli invalidi, quell'altra sul risparmio energetico o
l'edilizia sostenibile, quell'altra ancora su quell'altro
argomento, con una breve discussione seria portiamo a casa? E
invece con queste si introducono elementi di disturbo dell'ordine
del giorno con gli ordini del giorno bis, ter e quater perché certi
problemi che sarebbero importanti scivolino verso il basso
dell'ordine del giorno, per poi dire: "siete stati voi che avete
fatto opposizione"!
Come vanno avanti i vostri argomenti? E sulla riduzione dei
costi della politica non va avanti niente? E la responsabilità non
può essere nostra! Perché non ci mettete lo stesso... per carità,
stavo per dire lo stesso impegno, ma 1/10 dell'impegno che ci
mettete nel voler far approvare a tutti i costi provvedimenti che
non cambiano nulla nella vita nostra della Valle d'Aosta se vanno a
finire a settembre o a ottobre? Perché non ci mettete un po' di
impegno su questo argomento? Portiamo a casa mica come opposizione,
come Consiglio regionale alla vigilia - in zona Cesarini si direbbe
in termini calcistici - un minimo di provvedimento, non dico che
diventi "la foglia di fico", ma che ci salvi la faccia! In questo
caso la mano che stiamo tendendo è più per salvare la faccia a voi,
non tanto a voi...
Vicquéry
(fuori microfono) ... hai parlato con i
Capigruppo?
Bortot (Arc-VA)
- ... è da mesi che parliamo, ho rifatto
quella discussione lì 6 mesi fa. Avevamo dato la stessa
disponibilità, si era alzato lei dicendo: "dobbiamo approfondire,
studiare, verificare, vogliamo 6 mesi" e siete riusciti a non
portare a casa niente, e poi accusate le riunioni dei Capigruppo?
Ma scusate, l'ordine del giorno di questa seduta non mi sembra che
sia stato condiviso...
(interruzione del Consigliere Vicquéry, fuori
microfono)
... sì, ma potevano essere portate a casa molto prima, perché se
sono sul suppletivo è perché avete bisogno di una "foglia di fico"
per poter approvare le altre e accusarci di non avere...
(nuova interruzione del Consigliere Vicquéry, fuori
microfono)
... io ne ho 5-6...
Presidente
- ... non fate dialogo, lasciate parlare il
collega Bortot...
Bortot (Arc-VA)
- ... non mi incanta, collega, siete
estremamente in difficoltà perché non avete il coraggio di
affrontare un problema... se lo ponessimo noi come
opposizione...
Caveri
(fuori microfono) - ... atteniamoci al tema...
Bortot (Arc-VA)
- ... sì, sto parlando del tema,
Presidente: non avete il coraggio di affrontare questo problema,
siete in difficoltà perché questo problema lo pone il popolo, le
persone fuori da qua dentro. Voi non siete in grado di dare delle
risposte; il coraggio sta nel dire: "affrontiamo il problema"
oppure dire che "il problema non esiste, ci assumiamo le
responsabilità, a noi l'indennità, il vitalizio, le prebende e i
privilegi ci stanno bene così", ci assumiamo le nostre
responsabilità punto e a capo, ma... non vedo perché dovete
nascondervi! O c'è malafede oppure vi va bene le prebende che
abbiamo, basta dirlo; noi non siamo d'accordo, voi siete d'accordo,
le persone voteranno su questo o su altre cose; ma che si venga a
dire, come ha detto anche il collega Frassy, creare confusione o
cose del genere, mettendo tutti nello stesso "calderone", noi non
ci stiamo, perché abbiamo le carte in regola per dimostrarvi quante
volte abbiamo proposto questo tema, quante volte non avete avuto il
coraggio di dire che il problema non esiste perché a voi va bene
così, e quante volte avete proposto commissioni, riunioni,
verifiche, incarichi e... chi più ne ha ne metta per rimandare il
problema!
Oggi siete in difficoltà perché siamo alla fine della
legislatura, dovrete ben andare a dire qualcosa ai nostri, vostri e
agli elettori della Valle d'Aosta. Basta che diciate loro:
l'opposizione fa demagogia, ha proposto una riduzione dei costi
della politica, noi non siamo d'accordo perché vanno bene così,
ma... non potete mica nascondervi dietro una "foglia di fico" e
andare a dire: "abbiamo fatto un ennesimo incarico, verifica,
rinvio perché non abbiamo i dati"! Accidenti, se non ho i dati del
mio stipendio, devo prenderne così tanto che vuol dire che alla
fine del mese ci arrivo e non ho neanche bisogno di verificare!
Quelli che invece fanno i conti per arrivare alla fine del mese,
sanno benissimo quanto guadagnano e sanno benissimo che riescono ad
arrivarci poco, perché se fossi una persona normale la conclusione
è quella: ma come, sono lì dentro da 5 anni, non sanno quanto hanno
di stipendio, quanto accumulano di assegno vitalizio e quanto
accumulano di altri privilegi? Oppure non sono privilegi, i costi
della politica sono questi e cosa c'è di grave nell'affermarlo? Se
invece c'è un ennesimo rinvio dell'argomento, la "patata" andrà al
prossimo Consiglio, ce la siamo sfangata anche stavolta, ma per
quanto mi riguarda non ve la sfangate mica tanto! Non ve la
sfangate per niente, perché questo fa il pari con qualche altra
leggina che si poteva portare a casa e non si è voluto portare a
casa e non costava troppo e, addirittura, le leggine che volevamo
portare a casa e che voi ci boccerete, si finanziavano con il
misero costo della riduzione del costo della politica che vi
proponiamo in questo momento! Tutti, quindi, facevamo bella
figura... si finanziavano 2 leggi per le quali ci è stato risposto
che non ci sono i finanziamenti e quindi con un colpo solo si
portavano a casa 3 provvedimenti. A me pare veramente una cosa
sostenibile... provate a ragionarci perché penso che un po' di buon
senso lo abbiamo tutti qua dentro!
Presidente
- Se non ci sono altri interventi, dichiaro
chiusa la discussione generale.
Abbiamo 2 testi: il testo emendativo presentato dalla
maggioranza più i colleghi Ferraris e il gruppo "PdL", e poi la
proposta emendativa del gruppo "Arcobaleno" e del gruppo del
"PD".
Procediamo all'analisi del testo a firma dei colleghi Vicquéry,
Viérin Marco, Rini, Ferraris e Frassy.
La parola al Consigliere Sandri, per dichiarazione di voto.
Sandri (PD)
- Per dichiarazione di voto, nel senso che
voteremo contro questa mozione... per quali motivi? Intanto
pensavamo che sarebbe stato ritirato: dopo tutto quello che è stato
detto in questo Consiglio, la dignità umana oltre che
l'intelligenza avrebbe dovuto aiutare i colleghi che hanno firmato
questo testo di ritirare la mozione. Io non credo che ci sia
qualche altra uscita possibile rispetto a questo provvedimento,
perché il segnale che emerge da quanto viene fuori da questo
dibattito è chiarissimo: le Valdostane e i Valdostani capiranno a
questo punto che una larga fetta dei politici della Valle d'Aosta
ha deciso di ribadire il proprio potere di "casta". Con questo
pateracchio in cui c'è una forza di opposizione, il partito del
"Popolo della Libertà", forze che non si sa bene da che parte
stiano, non certo all'opposizione, e le forze della maggioranza
regionale, abbiamo messo insieme una larga fetta di eletti che
dicono: "no, su queste cose non vogliamo discutere, né prenderci la
responsabilità". Per alcuni potrebbe essere un'ammissione di dire:
"va bene, chiudo qua la campagna politica della mia vita, sono al
terzo mandato dell'"Union Valdôtaine", non sono ricandidabile, per
cui affido questo compito di legiferare in questa materia a chi
verrà dopo di me". Credo che questo apparentemente potrebbe essere
un dato di attenzione al Consiglio regionale che si instaurerà fra
3 mesi e anche la presa d'atto di un fallimento politico.
In 15 anni il collega Vicquéry ha visto le proprie prebende
aumentare notevolmente, vedrà una lauta pensione...
Vicquéry
(fuori microfono) - ... proprio un bel
livello!
Sandri (PD)
- ... credo che il collega Vicquéry più volte
si è permesso, in quest'aula, di fare apprezzamenti ben peggiori,
l'ultimo che mi ricordo è sul collega Bortot che avrebbe dovuto
rimangiarselo pesantemente, sulle sue capacità di amministratore
della "COINOP". Bene, questo però credo che sia un fallimento
politico, perché in questi 5 anni gli stipendi dei Consiglieri
regionali sono migliorati, e di molto, mentre la situazione
politica ed economica italiana non ha permesso a molti cittadini
valdostani di poter avere uno stipendio e una pensione accettabile.
Ci sono Valdostane e Valdostani che vivono e sono tanti, che vivono
con meno di 6-700 euro al mese e non hanno preso i contributi della
Regione...
(interruzione del Consigliere Vicquéry, fuori
microfono)
Presidente
- ... collega Vicquéry, lasci parlare il
Consigliere Sandri...
Vicquéry
(fuori microfono) - ... arrivo a prendere i
gettoni di presenza... ma da che pulpito!
Presidente
- ... collega Vicquéry, lasci intervenire il
Consigliere Sandri e poi, se vuole replicare, ne ha diritto...
Sandri (PD)
- ... mi è tornato in mente rispetto
all'atteggiamento del collega Vicquéry di questi minuti la frase di
un noto semiologo italiano che pubblica tutti i lunedì su "Il
Corriere della Sera" qualche piccola riflessione semiologia. Dice:
"quando uno si arrabbia e violentemente è perché sa di avere torto.
È una cosa che ciascuno di noi può trovare in sé stesso, perché è
quando siamo colpiti davvero che reagiamo"; quindi prendo atto di
questa posizione del collega Vicquéry di ammettere questo
fallimento.
Dobbiamo dire responsabilmente che questa mozione, espressione
di un fallimento, è un modo per cercare con la stampa di cercare di
salvare la faccia; per salvare la faccia ci sarebbero stati dei
metodi migliori, cioè quello di fare qualcosa. Non abbiamo fatto
niente in tutta la legislatura, io non ho fatto niente in 3
legislature; bene, all'ultimo minuto salviamoci la faccia,
approviamo la mozione della collega Squarzino e degli altri
colleghi dell'opposizione e diamo almeno dei significati precisi
sul problema di togliere il collegamento con Roma, ridurre gli
stipendi e la parte di versamenti regionali per quanto riguarda il
vitalizio! Se voi mi dite che approvate questo vostro ordine del
giorno e poi votate anche il nostro, questo diventa una questione
tecnica per la quale non c'è bisogno di un atto di Consiglio, ma il
Presidente del Consiglio dà ordine agli uffici di fare questo
dossier; fra l'altro è stato fatto perché ne avevo visto circolare
una copia. Se volete fare questa cosa... però, perché io voti a
favore di questo provvedimento dovete dire che voterete a favore
della mozione che abbiamo presentato noi. Allora quello che dite
può avere un senso, ma non in queste condizioni qua!
Sappiano i Valdostani che in quest'aula "Union Valdôtaine",
"Stella Alpina", "Fédération", "PdL", hanno preso la decisione di
non prendere alcun impegno per quanto riguarda la riduzione dei
costi della politica. Per loro è più importante il loro stipendio e
i loro vitalizi piuttosto che il minimo votale per le persone in
difficoltà o qualunque altro supporto; quante volte abbiamo
proposto degli emendamenti per poter aumentare il minimo vitale!
Non ci sono i soldi, sembra che non ci siano mai i soldi per
questo, ma nell'assestamento di bilancio 5,7 milioni (più di 10 bei
miliardi delle vecchie lire) per il vitalizio dei vecchi
Consiglieri regionali ante riforma del 1999 li avete trovati! E
sono appena stati varati 4,8 milioni a dicembre, quindi negli
ultimi 6 mesi al vitalizio sono arrivati oltre 10 milioni di euro!
Questo la gente deve sapere, poi la gente è nelle condizioni di
decidere, e adesso ha 2 occasioni in cui poter esprimere il suo
dissenso su questo modo di fare. Devo dire che sui problemi del
costo della politica ho sentito nei comizi dei candidati Perrin e
Nicco sempre degli accenni chiari: noi faremo anche in Parlamento
una lotta per la riduzione dei costi della politica; altri non lo
hanno fatto. Credo che questi siano dei segnali che alla gente
devono arrivare.
Vorrei chiedere al Presidente del Consiglio di valutare con
estrema attenzione questo tipo di "engagement", perché per quanto
banale sia... però faremo le pulci anche su questo, per cui
chiederemo che gli Uffici della Presidenza del Consiglio, appena
confezionato questo dossier, lo consegnino a chi ci sarà... perché
anche questa piccola bugia venga sbugiardata il prima possibile.
Spero che i Valdostani ci diano i numeri per prendere delle
decisioni concrete.
Presidente
- La parola al Consigliere Ottoz.
Ottoz (PdL)
- Vedo che il Consigliere Sandri è
intervenuto 4 volte e non ho capito bene in forza di quale...
l'ultima no, perché era una dichiarazione di voto e gli spettava,
ma non conosco il Regolamento come lui perché 4 interventi mi erano
sembrati troppi. Il collega Sandri mi sembra l'imperatore
Costantino, il quale passa per essere stato un grande cristiano,
tant'è che la famosa storia, la croce, "in hoc signo vinces"... ma
in realtà si fece battezzare in punto di morte perché aveva paura.
Il ragionamento del Consigliere Sandri: "non ho fatto niente per 3
legislature, adesso faccio finalmente qualcosa...", un po' come
l'estrema unzione cosciente, però non l'estrema unzione dei
parenti, ma quella che uno chiede. In realtà era Elena, la mamma di
Costantino, che era una grande cristiana, aveva fatto ricostruire
Gerusalemme, aveva trovato la croce, aveva i pezzi di croce...
Costantino si era limitato a portare tutte le religioni dell'Impero
a Roma per tenere insieme l'Impero. Aveva introdotto a Roma il
culto di Mitra, che non era un'arma della "Beretta", era un Dio
persiano, che si festeggiava il 25 dicembre. Stabilì di mettere
assieme Natale e il "Sol invictus" e fece la festa di Natale. Mi
sembra che in questo "festival della demagogia", qui si dice tutto
e il contrario di tutto, ognuno parla, dice la sua cosa senza
preoccuparsi di quello che hanno detto gli altri.
Prendo atto che il Consigliere Sandri non ha ascoltato quello
che abbiamo detto noi de "La Casa delle Libertà", prendo atto che
non ha ascoltato quello che ha detto il collega Vicquéry
dell'"Union", che condividiamo solo in parte; prendo atto che qui
si vuol parlare di fare della demagogia e non fare della politica,
quindi prendo atto della posizione del Consigliere Sandri, pensando
che mi fa piacere che si sia convertito... spero che non sia in
punto di morte!
Presidente
- La parola alla Consigliera Squarzino
Secondina.
Squarzino (Arc-VA)
- Voteremo contro questa mozione,
anche perché come dicevo testé non si capisce bene in cosa consiste
il lavoro che devono fare gli Uffici della Presidenza del
Consiglio. Qui si dice che devono portare a compimento l'esame
dell'analisi della situazione regionale esistente comparandola con
le altre realtà regionali. Io non so qui cosa si intenda per "altre
realtà regionali", cioè solo il Consiglio regionale, tutte le altre
società a partecipazione pubblica regionale o degli altri enti
locali? Non so cosa possano essere le altre realtà regionali con
cui confrontarsi, l'unico è confrontarsi con gli emolumenti dei
Consiglieri regionali.
Questi dati, mi spiace, ma noi li abbiamo avuti, adesso non sto
a leggere tutta questa tabella perché non è davvero il caso che
comici a dire quanto prende l'Abruzzo, Presidente del Consiglio e
Giunta, ma con esclusione dei rimborsi a piè di lista e dei
rimborsi di cui alla lettera della tal legge; poi prende 6.754,15
euro con un minimo e un massimo di rimborsi che raggiunge i 3.213
euro... non vi dico i componenti della Giunta che prendono 600 euro
in meno del Presidente della Giunta e del Consiglio, ma con lo
stesso rimborso degli altri. Se volete, facciamo le fotocopie, qui
ci sono e ve li faccio avere, ma credo che li abbiate già avuti.
Allora, oltre ad una tabella in cui si fa il confronto fra quello
che prendono Presidente di Giunta, componenti della Giunta,
Vicepresidente del Consiglio, Vicepresidente della Giunta,
Presidente delle commissioni consiliari, Presidente della Giunta
per le elezioni, Presidente e Segretario Giunta per le elezioni,
Presidente commissioni speciali, Vicepresidente commissioni
permanenti, Vicepresidente commissioni speciali, Consigliere
Segretario e Segretario del Questore, Consigliere Segretario
commissioni permanenti, Capigruppo consiliari, Consiglieri
regionali... e qui non leggo di ognuno di questi quanto è
l'emolumento per le varie Regioni, dall'Abruzzo fino alla Val
d'Aosta perché lo avete o ve lo faccio avere. Ma una volta che è
stata ridata a tutti questa tabella, cosa devono fare gli uffici?
Fare una media degli emolumenti? Non è mica detto! Si dice che
devono compararla con le altre realtà regionali e qui è comparata,
è già pronta questa tabella e questo può consentire al Consiglio
regionale di formulare proposte in merito; non dice di analizzare,
di fare una valutazione, di individuare quali sono le differenze
fra l'una e l'altra in percentuale, non dice niente!
Ancora una volta questo è un "escamotage" per mettersi a posto
la coscienza e poter dire: "ma noi ci siamo occupati e dato che
siamo persone molto serie, lavoriamo solo sulla base di dati e
finché non abbiamo tutti i dati necessari, non vogliamo cominciare
a fare delle proposte". Questo è l'atteggiamento che ha questa
maggioranza e mi stupisce veramente che anche il "Popolo della
Libertà" in questa occasione si sia accodato a questa modalità di
operare, mi stupisce perché in genere gli riconosco un'attenzione
ai problemi e una volontà di evitare affermazioni generiche. Quante
volte hanno rimproverato a noi che le nostre mozioni erano troppo
generiche e io dicevo: "avete ragione, vediamo di renderle più
esplicite"! Ora, se c'è un impegno generico è proprio questo,
quindi ripeto, e mi spiace che questa maggioranza di Governo, in
questo caso sostenuta anche dal "Popolo della Libertà", abbia
deciso di non decidere, deciso di rinviare ad altri il compito di
decidere... anche questo fa parte dei costi della politica:
chiudersi gli occhi e rifiutare a sé stessi la consapevolezza che
c'è un problema su cui intervenire.
Presidente
- Pongo in votazione la mozione firmata dai
Consiglieri Vicquéry, Frassy, Viérin Marco, Ferraris e Rini, che
recita:
Mozione
Ricordato che nel corso della seduta consiliare del 27 luglio
2007 è stato affrontato il tema dei costi della democrazia;
Ricordato altresì che nella medesima seduta il Consiglio
regionale aveva approvato una risoluzione con la quale si stabiliva
di dare mandato alla Conferenza dei Capigruppo di proporre
"soluzioni concrete per un contenimento dei costi della
democrazia";
Dato atto che la Conferenza dei Capigruppo si è più volte
riunita per affrontare questa tematica e che la complessità della
materia non ha consentito di giungere ad una definizione condivisa
tra le varie forze politiche;
Rilevato che sia in sede di Conferenza dei Presidenti dei
Consigli regionali sia in sede di Conferenza dei Presidenti delle
Regioni è in fase di analisi e approfondimento l'intera materia dei
costi della democrazia;
Preso atto inoltre che a livello locale è in atto un
confronto sulla materia tra enti locali e Regione;
Ritenuto pertanto di dover proseguire l'approfondimento della
materia nel rispetto della risoluzione innanzi citata;
Il Consiglio regionale
Stabilisce
di dare mandato agli uffici della Presidenza del Consiglio di
portare a compimento l'esame - già avviato in sede di Conferenza di
Capigruppo - dell'analisi della situazione regionale esistente,
comparandola con le altre realtà regionali, al fine di predisporre
un dossier sulla materia, che consenta al Consiglio regionale di
formulare proposte in merito.
F.to: Vicquéry - Frassy - Viérin M. - Ferraris - Rini
Consiglieri presenti e votanti: 32
Favorevoli: 27
Contrari: 5
Il Consiglio approva.
Presidente
- Si passa a votare l'altro testo emendativo,
presentato dall'"Arcobaleno".
La parola al Consigliere Sandri, per dichiarazione di voto.
Sandri (PD)
- Credo che giunti a questo punto della
discussione sia ovviamente tutto chiaro e la dichiarazione di voto
è favorevole al testo comune che abbiamo concordato con i colleghi
dell'"Arcobaleno". Colgo però l'occasione di questa dichiarazione
di voto per valutare il voto che c'è stato sulla mozione
precedente, sullo stesso tema e sullo stesso argomento: 32
presenti, 27 favorevoli, 5 contrari... che la gente lo sappia! Io
non credo che in Valle d'Aosta i 27/32 della popolazione la pensino
come i 27 Consiglieri che si sono espressi favorevolmente a quella
baggianata di rinviare...
Caveri
(fuori microfono) - ... lo vediamo il 25
maggio...
Sandri (PD)
- Intanto potremo già vederlo il 14 aprile,
se riusciremo a votare il 14 aprile perché sembra che sia rinviata
questa data...
Caveri
(fuori microfono) - ... il casino che fanno...
Sandri (PD)
- ... lei casini non ne fa mai, Presidente,
voglio dire, è indenne notoriamente...
Volevo dire che è evidente che la popolazione dovrà sapere i
nomi e i cognomi delle persone che si sono assunte questa
responsabilità. Questa non è una battaglia demagogico-populista, a
me spiace che il collega Ottoz, tramite Costantino, sia riuscito a
dare del ruffiano al sottoscritto, non è stato carino, ma credo che
in questo dibattito avvenga qualcosa di straordinario, cioè i costi
della politica così come sarà il dibattito sul Casinò, così come
saranno tanti altri argomenti che avremo in questo Consiglio -
penso all'editoria, all'assestamento di bilancio -, secondo me
questo "MegaConsiglio" sta assumendo, grazie alla vostra
testardaggine sul difendere delle posizioni indifendibili, quella
che sarà la sintesi di una legislatura. Credo che sia anche bello
per gli elettori e per elettrici poter vedere sintetizzati in 7-8
giorni lo scontro fra filosofie e politiche diverse! Bon è quindi
uno scontro tecnico di emendamenti o di furberie, ma è un vero
scontro politico con cui si materializzano grandi concetti
politici.
Dicevo prima che il discorso che è stato fatto con
l'atteggiamento che ha portato ai 27 è tipico de "La Casta", però
vorrei dire anche qualcosa in più. Non è che il "Popolo della
Libertà" sia una formazione politica senza una identità, senza una
precisa linea; noi vediamo che le forze autonomiste della Valle
d'Aosta hanno su questo punto adottato in pieno una linea politica
condivisibile con Berlusconi, Fini, Ciarrapico, e quant'altro.
Questo è arrivato ad essere il gruppo dell'"Union Valdôtaine", un
gruppo valdostano che condivide con il "Popolo della Libertà" una
linea politica non su un concetto, la solidarietà al Tibet
piuttosto che altre cose che sono istituzionali e trasversali, non
sulle leggi elettorali perché le leggi elettorali, le istituzioni e
i regolamenti del Consiglio regionale devono essere per definizione
trasversali, ma su un elemento politico forte come i costi della
politica. Quando la gente mi incontra per strada e mi dice: a me
sembra che l'"Union Valdôtaine" stia scivolando a Destra, noi
potremmo dire: "certamente". Mi ricordo il 2 aprile e non era il 1°
di aprile, in cui l'"Union" ha votato a braccetto con il "PdL"
sulla questione dei costi della politica.
Mi viene in mente anche una questione più rilevante: c'è,
secondo me, una fine arte dei nostri colleghi, in particolare il
collega Vicquéry, quando dice: "i costi della democrazia"... perché
il messaggio che manda alla popolazione valdostana in particolare
ai Sindaci, agli amministratori, a tutti coloro che beneficiano a
cascata degli emolumenti collegati a quei Consiglieri regionali...
"state tranquilli finché ci siamo voi, le vostre prebende sono
garantite"! Quindi altro che tagliare i costi della democrazia! È
un messaggio traversale, un "pizzino" che viene mandato agli
amministratori e ai Sindaci... se questo sistema andrà avanti
ancora così è solo se ci saremo ancora noi, altrimenti guardate
quei disgraziati del "PD" e dell'"Arcobaleno", quelli vi vogliono
tagliare gli stipendi! È evidente la ricerca da parte del collega
Vicquéry e di tutti coloro che hanno condiviso la sua linea
politica di avere della solidarietà, perché in questa maniera si
sono costruiti una solidarietà con tutte quelle persone che
beneficiano, a cascata, dal Consiglio regionale, che va dal
Co.re.com. all'ARER, ai Comuni e alle Comunità montane, di poter
essere garantiti nelle prebende che prendono oggi; quindi è un
"pizzino" che viene mandato attraverso questa dichiarazione a
questa risoluzione.
Molto diversa invece è la nostra risoluzione, che è una
risoluzione chiara e semplice, che dice delle cose precise, per
certi versi è un elenco della spesa e qui do ragione al collega
Vicquéry; è una lista della spesa, ne ha la stessa chiarezza:
l'olio, le uova, il pane, il burro, eccetera, cose che la gente
capisce. Vogliamo prenderci la responsabilità di definire, noi, gli
stipendi nostri, vogliamo ridurli, vogliamo dimezzare l'impegno
finanziario della Regione per il nostro vitalizio; cose chiare e,
ovviamente come tutte le liste della spesa dei cittadini
valdostani, che fanno i conti con la fine del mese, è una lista dei
risparmi, è una lista di mettere a disposizione delle risorse
neanche poi secondarie perché si possano fare dei progetti a favore
delle persone più deboli e Dio sa quanto in Valle ce n'è
bisogno!
Pertanto con convinzione appoggeremo e voteremo questa mozione e
invitiamo i colleghi della maggioranza a dare un segnale, e - pur
avendo votato l'altra mozione - per dare il segnale che non era
strumentale, che non era un modo per rinviarla alle calende greche,
a votare anche la nostra mozione.
Presidente
- La parola al Consigliere Frassy.
Frassy (PdL)
- Per mozione d'ordine, ai sensi
dell'articolo 60. Ritengo che questa discussione non abbia più
senso, perché l'articolo 105 del nostro Regolamento dice che quando
vi sono degli emendamenti sostitutivi, e la mozione che è stata
votata era sostitutiva della mozione iscritta all'ordine del
giorno, se i presentatori della mozione lo richiedono si pone in
votazione il mantenimento del testo; non mi sembra di aver sentito
questa richiesta, tant'è che è stato votato l'emendamento
sostitutivo che ha sostituito e chiuso la discussione. Penso perciò
che non abbia più senso continuare la discussione sul niente,
perché quando si parla di costi della politica, ritengo che vadano
messi nel conto anche i tempi della politica.
Presidente
-Lei pone quindi una questione sospensiva.
La parola alla Consigliera Squarzino Secondina, contro.
Squarzino (Arc-VA)
- Signor Presidente, la mozione
l'abbiamo presentata noi e abbiamo detto fin dall'inizio che
avevamo predisposto degli emendamenti. Lei avrebbe dovuto mettere
prima in votazione i nostri emendamenti, in quanto noi eravamo i
titolari di quella mozione. Chiedo che venga votata anche la nostra
mozione e, se ci sono difficoltà, chiedo una riunione dell'Ufficio
di Presidenza e del Regolamento.
Presidente
- È stata sollevata dal collega Frassy la
questione sospensiva. La collega Squarzino ha ribadito la volontà
di votare la loro proposta...
(interruzione della Consigliera Squarzino Secondina, fuori
microfono)
... voi avete presentato degli emendamenti, poi avete presentato
un testo successivo all'altro testo con cui avete ritirato gli
emendamenti. Il Regolamento prevede che si discuta prima il testo
emendativo che per primo è stato presentato; se non ci fosse stata
questa richiesta, avrei messo in discussione e infatti ho dato la
parola al collega Sandri per dichiarazione di voto; è stata
avanzata una mozione d'ordine con riferimento all'articolo 105
sollevando la questione sospensiva. Uno a favore e uno contro, e
poi il Consiglio è sovrano.
La parola al Consigliere Sandri, a favore del Consigliere
Frassy.
Sandri (PD)
- Si può parlare a favore del Consigliere
Frassy? Credo che questo sia - e sono d'accordo con la proposta del
collega Frassy - la dimostrazione di quello che abbiamo detto fino
adesso. Su questo tema non c'è la volontà di confronto, non c'è la
volontà di aprire un dialogo, c'è la chiusura della "casta", quindi
ben venga la posizione del collega Frassy perché dimostra che avete
paura del voto! Avete paura del voto! Avete paura di confrontarvi
con i numeri, con tutto quello che ci deve essere chiaro per quello
che può essere il voto della gente! Benissimo, se questa è la
vostra indicazione, la accettiamo! Riteniamo però che sia
scandaloso che una mozione presentata in Consiglio non possa essere
discussa e bocciata. È un diritto che in 5 anni non era mai stato
tolto a nessuno! Abbiamo visto che questo succede sui costi della
politica, per cui... auguri, divertitevi!
Presidente
- A questo punto possiamo votare la questione
pregiudiziale sollevata dal Consigliere Frassy.
La parola al Consigliere Segretario Venturella, per richiamo al
Regolamento.
Venturella (Arc-VA)
- Richiamo al Regolamento. Dato che
il collega Frassy insieme alla maggioranza ama giochicchiare con il
Regolamento, lo facciamo anche noi. Ho sotto gli occhi per
l'oggetto n. 4 due testi: uno che è il nostro testo, emendamento
alla mozione di cui al punto 4, è quello che viene chiamato
emendamento, per quello che abbiamo votato non esiste alcun
emendamento, ma esiste quello che si chiama "testo sostitutivo".
Non essendo previsto nella fattispecie del Regolamento, questa è
una mozione a sé stante e non si applica l'articolo 105, essendo un
testo sostitutivo... questo non è un emendamento... chiedo il
rispetto del Regolamento del Consiglio regionale.
Presidente
- Il Consigliere Venturella chiede di votare
il vostro testo...?
Squarzino
(fuori microfono) - ... certo!
Presidente
- Pongo in votazione la questione
pregiudiziale sollevata dal collega Frassy:
Consiglieri presenti: 31
Votanti: 30
Favorevoli: 26
Contrari: 4
Astenuti: 1 (Viérin A.)
Il Consiglio approva.
Il Consiglio
approva
la questione
pregiudiziale posta dal Consigliere Frassy relativa alla non
sottoposizione a votazione del nuovo testo della mozione dei
Consiglieri Squarzino Secondina, Sandri, Bortot, Fontana Carmela e
Venturella.
