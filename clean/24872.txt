Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 173 del 12 novembre 2008 - Resoconto
OGGETTO N. 173/XIII - Interpellanza: "Intendimenti in ordine
all'adozione di procedure di fusione o di ridimensionamento delle
strutture organizzative delle società partecipate dalla
Regione".
Interpellanza
La L. 27 dicembre 2006, n. 296, (legge finanziaria 2007),
contiene disposizioni di principio finalizzate al contenimento
della spesa pubblica regionale fissando (articolo 1, c. 721) un
termine di sei mesi affinché le Regioni provvedano ad adottare
disposizioni, normative o amministrative, tra l'altro, allo scopo
di:
- sopprimere gli enti inutili;
- procedere alla fusione delle società partecipate;
- ridimensionare le strutture organizzative;
Ricordato come alla Regione Valle d'Aosta siano riconducibili
quarantotto società direttamente o indirettamente partecipate,
collegate e controllate, di cui ben diciotto nel solo settore degli
impianti di risalita;
Rilevato come le norme in questione costituiscano, per
espressa previsione di legge, "principio fondamentale di
coordinamento della finanza pubblica" (articolo 1, c. 722),
applicandosi perciò anche alle Regioni ad autonomia speciale, ai
sensi degli articoli 117, terzo comma, e 119 Cost. e come alle
stesse fosse collegato un obiettivo di risparmio quantificato in un
miglioramento dei saldi finanziari dei bilanci regionali del 10%
rispetto ai saldi dell'anno precedente;
il sottoscritto Consigliere regionale
Interpella
la Giunta regionale per sapere se:
1) per quali e quante società partecipate si è dato o si
intenda dare corso a procedure di fusione;
2) per quali e quante di esse vi siano state o si intendano
attuare iniziative di ridimensionamento nelle loro strutture
organizzative.
F.to: Louvin
Président
- La parole au Conseiller Louvin.
Louvin (VdAV-R)
- La mappa delle società controllate e
partecipate regionali ha preso, in questi ultimi anni, un'ampiezza
assolutamente notevole. Abbiamo ormai quasi 50 società che sono
fortemente - se non totalmente - condizionate dalla Regione Val
d'Aosta che sviluppano un'attività che copre l'insieme dei settori
economici della Regione con pochissime eccezioni: dai trasporti
all'energia, all'informatica, alla logistica, al settore
alberghiero... siamo presenti come Regione per il tramite di queste
società a tutto campo.
Abbiamo avuto, proprio in questi ultimi giorni, la possibilità
di approfondire con il Presidente di Finaosta anche la rete
ulteriore di collegamento, non quella che passa direttamente dalla
Regione alle società, ma quella mediata da Finaosta, e di fare in
quella sede delle prime valutazioni che ci portano a considerare
tutta la necessità di mettere mano ad una riorganizzazione delle
partecipazioni regionali. Abbiamo l'impressione che si sia
proceduto nel corso del tempo in modo stratificato, abbiamo
continuato ad accumulare iniziative e strumenti operativi senza che
sia giunto il momento, o che si sia voluto cogliere l'opportunità
di un momento di crisi economica per un riordino complessivo del
settore. Credo che l'occasione che ci viene da alcune indicazioni
prospettiche della finanziaria dello Stato potrebbe essere di
qualche interesse, perché abbiamo di fronte a noi una macchina
nella quale - come ci diceva il Presidente di Finaosta - non sempre
la stessa società controllante ha le opportune informazioni sulle
singole controllate. Non vorremmo che tutto questo si trasformasse
non solo in un grande dispendio di energie e di soldi, ma anche in
una improduttività complessiva di sistema, con un versante
particolare che a noi preme mettere in evidenza che è quello del
settore funiviario, dove ad oggi operano circa 16 società che hanno
nella Regione - tramite Finaosta - il principale azionista o uno
dei principali azionisti. Su questo credo sia interessante
conoscere l'opinione della Giunta regionale, per sapere come
intende muoversi, se segue una politica di
quieta non movere
oppure se ha intendimenti di razionalizzazione.
Ripeto, partiamo da una necessità di ottimizzazione delle
risorse finanziarie, di minor dispendio, ma guardiamo soprattutto
nella logica di un miglior governo di sistema delle partecipazioni
regionali che, a nostro modo di vedere, si sono molto appesantite
in questi ultimi anni e che richiedono una strategia di
semplificazione e di riordino.
Président
- La parole au Président de la Région,
Rollandin.
Rollandin (UV)
- Grazie, Presidente. Credo che la
questione posta abbia un peso e una rilevanza notevole nell'ambito
di quello che è, da un lato, il momento contingente che ha messo in
evidenza una serie di possibilità legate al fatto di avere dei
mezzi di intervento come quello della Finaosta, che in qualche modo
può essere uno strumento operativo di intervento in alcune fasi;
dall'altro, credo che al di là di quanto diceva la finanziaria del
2007, quindi datata, ma che andava in una direzione legata ad una
semplificazione in alcuni settori di una serie di strumenti
generici... chiaramente qui non si parlava, come è stato detto
nella "296" del 27 dicembre, cioè la finanziaria 2007, di
sopprimere gli enti inutili e procedere alla fusione delle società
partecipate e ridimensionare le strutture organizzative... credo
che su questo, anche nel momento in cui c'è stata la presentazione
degli intenti, si era detto che c'era un'adesione concettuale, nel
senso che là dove è possibile, questa operazione va nella direzione
condivisa. Tornando alla nostra situazione, stiamo vedendo come la
crisi economica abbia accelerato alcuni processi oppure obbligato
ad utilizzare la partecipazione in una serie di società in modo più
efficace, cioè deve esserci un intervento che non è solo di
guardare il bilancio preventivo e vedere se ha perso, come è
successo in tante occasioni, dove ci si accorge che la società
perde, la società non guadagna come dovrebbe.
Credo che guardando anche quello che sta succedendo soprattutto
nel nord Italia, dove le finanziarie hanno un ruolo molto
importante, le partecipazioni, qui - è stato ricordato - sono in un
numero che è di 50 società partecipate, che è già un numero
importante, ma... se guardiamo a quello che succede in Lombardia o
in Veneto, vediamo che lo stesso problema ha avuto negli ultimi
tempi un'accelerazione e sono aumentate le società partecipate con
scopo, cioè giustamente la partecipazione è legata ad una
situazione di sostegno ad una serie di difficoltà che le imprese
hanno evidenziato, soprattutto negli ultimi tempi, e questo è nella
cronaca.
Oggi riteniamo che, soprattutto per quanto riguarda le società
di impianti a fune - non so se è stato detto anche da Cilea durante
l'audizione -, da parte della Giunta c'è stata la richiesta di un
approfondimento su tutte le società per fare il punto della
situazione e delle prospettive nei singoli settori, tenendo conto
anche di aspetti contingenti, aspetti che - come è stato ricordato
in altre occasioni - sono legate anche alle prospettive di alcune
situazioni logistiche e climatiche che devono essere prese in
considerazione per gli interventi necessari, perché non
dimentichiamo che nell'ambito delle società funiviarie ci sono
progetti di intervento notevolissimi che devono essere esaminati
per vedere qual è il tipo di intervento necessario (di questo
parlerà l'Assessore, quando avremo la possibilità di avere
collegato lo studio che la Finaosta ci produrrà con le iniziative
che a tale scopo verranno intraprese).
Ad oggi non abbiamo ritenuto di provvedere a delle fusioni o
incorporazioni delle società partecipate neppure nell'ambito
funiviario, dove tengo a precisare che l'unico aspetto che andava
un po' nella direzione era la costituzione della SISKI che aveva un
ruolo di sostegno dell'insieme, di coordinamento
dell'informatizzazione nel sistema di distribuzione di
skipass
e, anche lì, il ruolo è da verificare con quale
attualità si pone nell'ambito delle esigenze del sistema
funiviario. Il problema è stato sollevato nel momento in cui... ad
esempio, nella zona di Valtournenche abbiamo la società Cervino e
la società Cime Bianche; non dimentichiamo che la società Cervino
partecipa anche alla società Cime Bianche (sia pure per una parte
molto limitata). Il problema in questo ambito a breve si porrà per
fare una valutazione se e quando creare le premesse per un
intervento che vada in una collaborazione più stretta che possa
avere degli esiti da valutare zona per zona; per le altre questo
non si è evidenziato. Teniamo conto che è in questi primi mesi che
una valutazione è stata fatta, ma possiamo dire che per tutti i
Consigli di amministrazione - che è l'altro punto che si voleva
evidenziare con l'interpellanza:
"
si intendano attuare
iniziative di ridimensionamento nelle loro strutture
organizzative"
-, quindi in tutte le società là dove c'è stato
negli ultimi mesi un intervento a livello di Consigli di
amministrazione, c'è stato un ridimensionamento del numero del
Consiglio di amministrazione ed una riorganizzazione conseguente: a
partire dall'Autoporto, siamo passati da 8 a 5, nella STV a 3,
nella Cervino siamo passati da 11 a 5, Funivie Champorcher da 9 a
5, La Pila a 5 componenti, la SAGIT - che sarà di nomina di questi
giorni - passerà da 7 a 5, la Gran Paradiso da 11 a 5.
Voglio sottolineare che è necessario per altre società, sempre
partecipate, un intervento anche legislativo, perché era in legge
il numero dei componenti, quindi deve essere modificato, per
ridurlo, facendo ricorso alla legge. Questo per dire che
condividiamo il fatto che ci sia a questo livello una
semplificazione del quadro, una riduzione dei Consigli di
amministrazione con conseguente ritocco degli emolumenti e un
miglior collegamento parlando delle società funiviarie fra di loro,
quindi sul sistema nel suo insieme con le valutazioni che abbiamo
detto. Sulle altre società partecipate in settori produttivi o in
settori energetici, anche lì dobbiamo dire che nei settori
energetici abbiamo diverse partecipazioni con quote di minoranza,
molte legate ai Comuni, quindi la cosa va vista con le collettività
locali per vedere come è da intendersi. Voglio ricordare il
teleriscaldamento a Morgex, là dove il problema è particolarmente
delicato, per cui va valutato caso per caso per analizzare le
singole situazioni e vedere come intervenire.
Credo, nell'insieme, che l'indirizzo sia quello prospettato e
credo che le richieste di chiarimento intendessero vedere se era
condiviso questo intento, quindi non possiamo che ribadire che su
questa linea si andrà, ma con un minimo di ragionamento e con una
possibilità di un confronto sia con Finaosta, da cui attendiamo
alcune relazioni, sia con gli enti locali, con cui molte sono
coinvolte, sia con le imprese interessate che dovranno dare dei
chiarimenti nell'ambito della modalità di affrontare, con questo
tipo di partecipazione, la crisi; per sapere, cioè, se questo è
utile e come, oppure se ci sono altri strumenti che saranno posti
alla valutazione del Consiglio, perché per quanto riguarda il
comitato di crisi c'è questo doppio tavolo politico e tecnico che
dovrebbe essere la base per sviluppare gli strumenti da portare
all'attenzione di tutte le forze politiche.
Sperando di aver risposto almeno sugli indirizzi, ringrazio.
Président
- La parole au Conseiller Louvin.
Louvin (VdAV-R)
- Questo è un nodo che abbiamo di fronte
e che ci imporrà nei prossimi mesi e nei prossimi anni di tornare
sull'argomento del riordino delle controllate regionali. Non
dubitavo che ci sarebbe stata quella che il Presidente ha chiamato
"un'adesione concettuale", non solo per le dichiarazioni che ha
fatto in aula al momento della presentazione della sua Giunta,
quanto perché sarebbe difficile e forse improponibile in questo
momento dire l'opposto... sa di scontato e di lapalissiano.
Quello che non ci è ancora chiaro - perché forse non c'è ancora
- è l'indirizzo preciso che prenderà la Giunta regionale che mi
sembra voler agire più per singoli casi, in relazione a singole
situazioni, che non con un disegno chiaro, condiviso con questo
Consiglio. Nei momenti di avvio della legislatura si era riparlato,
era ritornato in auge il discorso della
holding
delle
società funiviarie, cosa che sembra porre anche delle difficoltà,
non sembra essere una soluzione di facile praticabilità. Nondimeno
credo che sia sotto gli occhi di tutti che abbiamo un frazionamento
che non solo aumenta i costi, e qui fare la potatura di qualche
posto nei Consigli di amministrazione, per quanto doveroso e
necessario, non risulta risolutivo, risulta penalizzante per la
Regione nel suo complesso avere una situazione nella quale si
moltiplicano i centri decisionali organizzativi e si perde una
visione di insieme.
Non conoscevamo la questione di una rivisitazione dell'assetto
della SISKI, come è stato annunciato, e non ne ho esattamente
contezza, ma credo che di questa e di altre questioni dovremmo
farci carico per un approfondimento ulteriore. Qui è in gioco
l'efficienza e l'efficacia della nostra azione in campo economico;
al momento la percezione che abbiamo è di inadeguatezza del sistema
nel suo complesso e ancora di provvisorietà, di precarietà delle
risposte che ci ha dato il Presidente, che dà conto della
percezione della situazione, ma non ancora di un indirizzo a noi
particolarmente chiaro; per cui, sulla questione, sicuramente nei
prossimi mesi ritorneremo.
