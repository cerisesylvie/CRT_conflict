Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 4019 del 3 ottobre 2024 - Resoconto
OGGETTO N. 4019/XVI - Interpellanza: "Programmazione del
primo percorso completo per l'abilitazione all'esercizio della
professione di accompagnatore di media montagna".
Bertin (Presidente) -
Punto n. 50. Ha chiesto la parola
il consigliere Brunod, ne ha facoltà.
Brunod (RV) -
Ricordiamo che nella seduta del Consiglio
regionale del 27 luglio 2023 è stato approvato il disegno di legge
n. 93 sull'accompagnatore di media montagna. Richiamiamo quindi i
contenuti previsti dalla legge regionale 7 agosto 2023 n. 18
(Disposizione in materia di attività di accompagnatore di media
montagna. Modificazioni alle leggi regionali 7 marzo 1997, n. 7, e
21 gennaio 2003, n. 1). In modo particolare ricordiamo quanto
illustrato nell'articolo 5 (inserimento dell'articolo 2ter)
"Oggetto della professione di accompagnatore di media montagna" e
quanto previsto all'articolo 12 "Abilitazione all'esercizio della
professione di accompagnatore di media montagna", l'articolo 2ter
dove si dice che è accompagnatore di media montagna chi svolge
professionalmente, anche in modo non esclusivo e non continuativo,
l'attività di accompagnamento di singole persone o gruppi in
escursioni in zone montane e non, facendo conoscere gli aspetti
paesaggistici, naturalistici, storici, etnografici, enogastronomici
del territorio, l'attività di divulgazione ed educazione degli
aspetti naturalistici delle zone visitate, quindi aree protette,
siti minerari, parchi, riserve naturalistiche, visite guidate ai
musei e scienze naturali o strutture espositive di carattere
naturalistico ed ecologico, parchi, centri visita, orti, eccetera,
e nell'articolo 11bis "l'abilitazione all'esercizio dell'attività
di accompagnatore di media montagna si consegue mediante il
superamento dei test tecnico-attitudinali, la frequenza degli
appositi corsi teorici e pratici e il superamento, infine, dei
relativi esami, organizzati tutti dall'UVGAM". In data 13 maggio,
su Ansa.it, sono state riportate le seguenti informazioni:
accompagnatori di media montagna, sì a disposizioni attuative, la
delibera di Giunta regola l'elenco speciale e la formazione per
arrivare a quest'obiettivo.
Rileviamo che ad oggi all'interno del sito ufficiale delle guide
di alta montagna nella sezione relativa agli accompagnatori di
media montagna, nell'elenco speciale AMM, vi si ritrovano i
nominativi dei primi tredici iscritti, accompagnatori di media
montagna, cioè le guide escursionistiche naturalistiche che hanno
richiesto il trasferimento dall'elenco professionale regionale
all'elenco speciale degli accompagnatori di media montagna, guide
queste che avevano il possesso anche degli standard formativi, come
previsto da UIMLA.
Segnaliamo che vi è grande interesse per questa nuova figura
professionale, numerose sono state le sollecitazioni che in questi
mesi abbiamo ricevuto affinché si riesca a procedere quanto prima a
dare avvio al percorso di abilitazione all'esercizio della
professione di accompagnatori di media montagna. Ricordiamo che il
percorso per l'abilitazione, come inserito in legge, prevede il
superamento di test tecnico-attitudinali, la frequenza degli
appositi corsi teorico pratici e il superamento dei relativi esami.
Interpelliamo quindi l'Assessore competente per conoscere quali
siano nel dettaglio le modalità e le tempistiche previste per
raggiungere l'abilitazione dell'esercizio della professione di
accompagnatori di media montagna, intendiamo quindi proprio il
percorso, le tempistiche relative a test tecnico-attitudinali,
corso teorico pratico e, per quanto riguarda gli esami, e se vi sia
l'intenzione di programmare il primo percorso completo, aperto a
tutti coloro che avranno i requisiti per accedere al percorso per
l'ottenimento dell'abilitazione dell'esercizio della professione di
AMM affinché i nuovi professionisti possano poter operare sul
nostro territorio già a partire dalla fine della prossima stagione
invernale o, meglio ancora, inizio primavera 2025.
Presidente -
Per la risposta, la parola all'assessore
Grosjacques.
Grosjacques (UV) -
Darò una risposta unica ai due quesiti
proposti, premettendo che l'introduzione di una nuova figura
professionale non si conclude con l'approvazione della legge
istitutiva, ma presuppone, a seguire, gli adeguamenti statutari e
regolamentari necessari alla disciplina della professione, ivi
compresi gli aspetti riguardanti la formazione che sono ovviamente
fondamentali per l'esercizio della professione stessa.
L'iniziativa del collega Brunod mi dà l'opportunità per
illustrare il percorso che è stato fatto dall'UVGAM (l'Unione
Valdostana Guide di Alta Montagna), in collaborazione con gli
uffici dell'Assessorato, riepilogando una serie di passaggi a
partire dall'approvazione della legge istitutiva della figura: la
18/2023, pubblicata in data 7 agosto 2023. A seguito
dell'approvazione, l'UVGAM, con apposita deliberazione
dell'assemblea generale ordinaria dei soci, svoltasi in data 13
dicembre 2023, ha modificato il proprio Statuto in modo da poter
accogliere la nuova figura professionale. La Giunta regionale, con
deliberazione 203 in data 26 febbraio 2024, ha quindi approvato le
modifiche statutarie dell'ente, ai sensi dell'articolo 16, comma 4,
della legge regionale 7/1997. Successivamente UVGAM e gli uffici
dell'Assessorato hanno definito le modalità di transito nei ruoli
degli accompagnatori di media montagna da parte delle guide
escursionistiche naturalistiche iscritte nell'apposito elenco
professionale regionale, formalizzate con i seguenti atti: la
deliberazione 534 in data 13 maggio 2024, che ha disciplinato il
transito delle guide nell'elenco speciale degli AMM, Accompagnatori
di Media Montagna, sia per i professionisti già in possesso degli
standard formativi UIMLA che per coloro che devono acquisire la
formazione per terreni innevati; la deliberazione 535, sempre in
data 13 maggio 2024, con la quale sono state definite le modalità
della formazione per le guide escursionistiche naturalistiche che
intendono esercitare la loro attività su terreni innevati. Il 19
giugno 2024 i primi tredici accompagnatori di media montagna sono
stati formalmente iscritti nell'elenco speciale tenuto dall'UVGAM e
pertanto hanno già potuto operare nel corso dell'estate appena
trascorsa. Il 4 luglio 2024 si è svolta la prima riunione
dell'Assemblea degli accompagnatori di media montagna ed è stata
costituita la Commissione specifica che si è riunita per la prima
volta in data 16 luglio. Questo organo ha, tra gli altri, il
compito di proporre alla Commissione tecnica di UVGAM il programma
dei corsi di formazione e aggiornamento e la predisposizione del
regolamento dei rispettivi corsi da sottoporre all'Assemblea dei
rappresentanti per l'approvazione. Il 26 agosto ultimo scorso, nel
corso di una riunione congiunta dell'Assemblea dei rappresentanti e
della Giunta esecutiva di UVGAM, è stato approvato il percorso
formativo degli accompagnatori di media montagna in Valle d'Aosta
che, in una delle prossime sedute, sarà sottoposto all'approvazione
della Giunta regionale. La strutturazione del corso riprende e
raggruppa i seguenti standard formativi nazionali: il profilo
professionale dell'accompagnatore di media montagna, approvato con
delibera del Consiglio direttivo nazionale n. 6 del 22 settembre
2020, il modulo sui terreni innevati, che è uno standard formativo
apposito, approvato con delibera del Consiglio direttivo nazionale
n. 43 del 13 dicembre 2021. Il percorso formativo esposto è
suddiviso in 5 macro aree, per un totale di 546 ore così suddivise:
attività formativa in aula, lezioni teoriche su diverse materie
multidisciplinari: botanica, zoologia e geologia, oltre alle 20 ore
in aula, prevedono altre 8 ore da svolgersi all'interno delle
attività pratiche sul terreno, per un totale di 158 ore. Vi è poi
un'attività pratico-formativa sul terreno per 148 ore, un'attività
pratico-formativa su terreno innevato, così come dagli standard
approvati dal Consiglio nazionale per 102 ore, l'attività
esperienziale in affiancamento a un accompagnatore di media
montagna durante la propria attività professionale per 50 ore,
valutazioni test esami previsti, inclusi gli esami di abilitazione
per 88 ore, quindi il totale, come le dicevo, 546 ore. Attualmente
si sta procedendo, con l'attuazione delle attività propedeutiche,
al completamento del quadro regolamentare operativo, tra cui la
stesura del regolamento degli accompagnatori di media montagna e
del bando di selezione per il primo corso di formazione per
accompagnatori di media montagna e relativa calendarizzazione delle
attività formative, la disciplina dei trasferimenti degli AMM
provenienti da altri collegi regionali. A tal proposito ricordo che
la norma prevede per tali professionisti la verifica preventiva
della conoscenza del territorio valdostano e il possesso delle
competenze relative al terreno innevato oltre alla conoscenza della
lingua francese e a un'adeguata copertura assicurativa, i candidati
non in possesso di tali requisiti dovranno sostenere prove
compensative; l'organizzazione dei corsi, previsti per dicembre
2024, destinati alle guide escursionistiche naturalistiche iscritte
nell'elenco professionale regionale, che non siano in possesso
degli standard formativi per terreno innevato e che intendano
iscriversi all'elenco speciale degli AMM; l'organizzazione dei
corsi su terreno innevato, previsti per dicembre 2024, per le guide
escursionistiche che intendono continuare a svolgere l'attività di
guide escursionistiche, che quindi non sono interessate a diventare
accompagnatori di media montagna. A seguito del completamento di
quanto sopra elencato, le successive attività di UVGAM, perché
voglio ricordare che tutte le attività che ho elencato sono in capo
all'UVGAM, saranno l'approvazione definitiva del regolamento per
gli accompagnatori da parte dell'Assemblea dei rappresentanti entro
fine ottobre 2024, l'organizzazione e svolgimento delle prove
compensative per l'iscrizione degli accompagnatori di media
montagna provenienti da altri collegi da calendarizzare
successivamente all'approvazione del regolamento, la pubblicazione
del bando di selezione per l'accesso al primo corso di formazione
che sarà indicativamente nella prima metà di gennaio 2025, le prove
di selezione dei candidati per il primo corso di formazione aprile
2025, l'avvio del corso per l'abilitazione degli accompagnatori di
media montagna maggio 2025. Voglio precisare che tutte le attività
che ho elencato sono di esclusiva competenza, come le dicevo, di
UVGAM, che sta lavorando in modo attivo e puntuale per poter
rispettare il calendario che si è dato.
Come ha potuto ascoltare, Consigliere, la strada è avviata e si
procede a pieno ritmo, in perfetta sinergia tra UVGAM,
accompagnatori di media montagna e strutture dell'Assessorato.
Presidente -
Per la replica, ha chiesto la parola il
consigliere Brunod, ne ha facoltà.
Brunod (RV) -
Ho cercato di seguire attentamente tutte le
informazioni che ha dato, ovviamente ha fatto un elenco di passaggi
molto tecnici, a partire dall'istituzione della legge a tutto
l'iter che è susseguito, per arrivare fino ad oggi. Riteniamo che
quest'iniziativa era molto opportuna perché vi è grande attenzione
e interesse nei confronti di questa nuova figura professionale che
andrà ad esercitare l'attività sul nostro territorio e quindi,
viste le numerose richieste, era giusto dare la possibilità di
integrare, attraverso delle risposte tecniche con dei dati
veritieri, quello che ci sarà da aspettare per l'ottenimento di
questa qualifica così molto importante. Ovviamente è un percorso
completo, perché si tratta di una professione a tutti gli effetti,
quindi i passaggi sono quelli che lei ha elencato
perfettamente.
Leggendo il DEFR che sarà anche di prossima discussione nelle
prossime settimane, vi sono dei passaggi anche in merito alla
figura di AMM, noi abbiamo fatto anche questa domanda all'interno
dell'interpellanza per capire se anche i passaggi che sono
contenuti nel DEFR e anche in alcuni comunicati stampa, che adesso
non vado a riprendere... per esempio, nel DEFR viene citato:
"Proseguirà l'azione di disciplinare l'organizzazione della
professione, ivi compresa la gestione del transito dei ruoli degli
AMM, delle attuali guide escursionistiche naturalistiche
interessate - come lei ha ben detto - iscritte al relativo elenco
professionale regionale, nonché all'approvazione dei moduli
formativi che vedranno il loro avviamento nel corso dell'autunno al
fine di poter disporre di ulteriori professionisti fin dalla
prossima stagione estiva".
Messo così sembrava che il corso aperto a tutti, quello dove c'è
più grande aspettativa, fosse già partito in autunno, in modo tale
da andare a completare il percorso verso la fine dell'inverno e
quindi riuscire a ottenere questa qualifica a fine inverno-inizio
primavera 2025, dando concretamente la possibilità a questa nuova
figura di mettere sul campo quel turismo destagionalizzato di cui
parliamo sempre e che finalmente con questa nuova figura andiamo a
mettere in pratica. Abbiamo invece capito che sarà leggermente
diverso l'iter per via di tutti i passaggi che deve fare anche
l'UVGAM al suo interno, quindi slitterà un pochino verso l'estate
l'esercizio di questa figura sul terreno, quindi in un periodo che
non possiamo dire di destagionizzazione ma in un periodo ovviamente
pienamente turistico. Questa era un po' la nostra sollecitazione:
capire le tempistiche, capire la durata del corso, capire quando
tutti potranno effettivamente lavorare sul campo. Ad oggi abbiamo
queste 13 figure, vi è in atto il passaggio di chi è negli altri
collegi e potrà fare richiesta di passare al nostro e poi solo
successivamente riusciremo ad avere il grosso del numero degli AMM
che andranno finalmente a operare sul nostro territorio, svolgendo
un'operazione da professionista nei vari ambiti che può promuovere
il territorio fino a una certa quota all'interno della nostra
Regione, quindi ci aspettiamo tutti il vero salto di qualità a
livello di promozione turistica.
