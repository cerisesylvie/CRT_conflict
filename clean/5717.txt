Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 140 del 27 ottobre 1983 - Resoconto
OGGETTO N. 140/VIII - PREDISPOSIZIONE DI UNA PROPOSTA DI
INTERVENTO A FAVORE DEGLI STUDENTI UNIVERSITARI VALDOSTANI.
(Approvazione di ordine del giorno - Ritiro di mozione).
PRESIDENTE:
Do lettura della mozione presentata dal
Consigliere Baldassarre:
MOZIONE
ATTESO che parecchi giovani residenti in Valle d'Aosta
frequentano diverse facoltà presso l'Università di Torino: - che
molti di essi per recarsi a Torino per frequentare i corsi di
studio sono costretti ad usufruire del treno in partenza da Aosta
nelle prime ore della mattinata;
- che quelli residenti nelle vallate laterali della Regione
non hanno neanche la possibilità di usufruire di tale mezzo di
comunicazione;
- che parecchi giovani sono costretti a frequentare i corsi
universitari in modo discontinuo e quindi poco proficuo ai fini del
conseguimento di un utile titolo accademico;
VISTO che molti di essi rappresentano la futura classe
dirigente della nostra Regione, si rende necessario dare tutto
l'aiuto e l'apporto possibile per formare ottimi dirigenti;
CONSIDERATO che solo alcuni studenti hanno la possibilità di
risiedere a Torino con pochi sacrifici perchè appartengono a
famiglie agiate, mentre parecchi figli di operai ed impiegati con
limitati mezzi finanziari, sono costretti a richiedere grossi
sacrifici alle proprie famiglie, per procurarsi una sistemazione
appena decente nella sede dell'Università;
CONSIDERATO ancora che la maggior parte degli studenti, per
le limitate disponibilità economiche delle famiglie, consegue un
diploma di laurea con enormi sacrifici e con risultati poco
apprezzabili, perchè costretti a viaggiare parecchie volte la
settimana fra Aosta-Torino;
VISTA l'impossibilità di agevolare gli studenti con la
creazione di una Università in Valle d'Aosta o di ottenere
l'istituzione di sezioni staccate dalle varie facoltà
dell'Università agli studi di Torino;
tutto ciò premesso il Consiglio regionale
DELIBERA
di dare mandato alla Giunta regionale di acquistare un
immobile nel Comune di Torino da adibire a Convitto per studenti
universitari residenti in Valle d'Aosta e di stabilire i criteri ed
i modi per l'accesso degli studenti universitari.
PRESIDENTE:
Ha chiesto di illustrare la mozione il
Consigliere Baldassarre, ne ha facoltà.
BALDASSARRE - (P.S.D.I.):
Sarò brevissimo perché mi pare
che nella stesura della mozione ci siano tutti i motivi che ritengo
necessari affinché la Giunta possa prendere un provvedimento del
genere.
Naturalmente la difficoltà di reperire alloggi esiste a Torino
come esiste ad Aosta, per cui i problemi per gli studenti che si
recano all'Università sono enormi, anche da un punto di vista
economico.
Riguardo alla mozione sono propenso ad accettare tutti i
suggerimenti e prendere in esame eventuali modifiche da apportare.
Mi auguro che non intervenga il gioco della maggioranza e della
minoranza.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Riguardo alla mozione presentata dal
Consigliere Baldassarre ci sono alcune dichiarazioni da fare.
Innanzitutto, per quanto riguarda l'assistenza agli studenti in
generale in Valle d'Aosta, è stato dimostrato ieri, con un
argomento che abbiamo discusso, che il Consiglio regionale
interviene massicciamente. Questa è la prima considerazione da
fare.
La seconda è che è vero che la gran parte degli studenti
universitari valdostani si reca a Torino, ma è altrettanto vero che
ci sono anche studenti che vanno in altre città d'Italia, quindi un
provvedimento di questo genere significherebbe, in una certa
misura, condizionare la scelta della sede di facoltà in modo
abbastanza determinante.
C'è poi un'ulteriore valutazione da fare: le stesse facoltà
possono offrire in città ed università diverse un'acquisizione di
cultura altrettanto diversa: ad esempio la "Bocconi" di Milano può
dare nelle stesse materie qualcosa di diverso rispetto a quello che
dà l'Università statale. A questo proposito, quindi, se da un certo
punto di vista la mozione del Consigliere Baldassarre esprime una
realtà che deve poter essere affrontata in qualche modo, dall'altra
parte non è questo l'unico modo, o il modo più giusto, per
affrontarla.
Faccio presente che in Valle d'Aosta esiste, per chi ne voglia
tenere conto, il problema del bilinguismo, in rapporto al quale
riteniamo si debba ottenere al più presto la parità dei titoli di
studio tra le lauree conseguite in Italia ed in altri paesi
d'Europa, in particolare nei paesi francofili. A questo punto
dovremmo poter affrontare anche l'opportunità di consentire
l'accesso agli studenti universitari valdostani a facoltà
universitarie site in paesi diversi dall'Italia.
Se dovessimo scegliere oggi questa strada, condizioneremmo per
il futuro tutta una serie di possibilità che, come Giunta
regionale, riteniamo di dover valutare e di poter affrontare in
termini molto più ampi e vasti di quanto non offra l'Università di
Torino, perchè la sede universitaria di Torino, per quanto
prestigiosa possa essere, è una sede che offre determinate
opportunità; altre possono essere colte altrove.
In questo senso, se il Consigliere Baldassarre è d'accordo, lo
inviterei a trasformare la mozione in un ordine del giorno cosicché
possa rappresentare un momento per la Giunta regionale per prendere
in considerazione questa opportunità e vagliarla assieme alle
considerazioni che mi sono permesso di fare.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Credo di poter parlare con un minimo
di cognizione di causa del problema, non perché sono un
universitario, ma perché ho due figli all'Università, per cui
alcuni problemi li conosco direttamente e quotidianamente, ed anche
perché l'anno scorso, a livello di Comune di Aosta, si era
sollecitato un interessamento della Pubblica Amministrazione per
quanto riguarda il problema degli universitari valdostani non
legati strettamente a Torino. Si era fatto presente in quella
occasione, ed ho avuto modo di verificarlo come genitore, che
obiettivamente esistono una serie di provvedimenti che si
potrebbero adottare nei confronti del mondo universitario, di cui
l'Ente pubblico potrebbe farsi carico con una spesa minima. Non c'è
solo la spesa dell'alloggio per chi frequenta l'Università di
Torino, c'è la spesa di trasferimento - tra l'altro con dei
trasporti che lasciano oltremodo a desiderare - esiste il problema
dei libri di testo che è un problema di notevole s portata perchè
incide sui bilanci familiari in maniera determinante, esiste il
problema di trovare, non solo a Torino ma anche in altre località,
le possibilità di alloggio che siano conciliabili con le
aspettative delle famiglie.
Esiste tutta una gamma di problemi che credo fossero uno dei
temi dominanti dell'attività o dei presupposti dell'attività del
CUV, che aveva fatto nascere in Valle d'Aosta un'attenzione
particolare nei confronti del mondo universitario e dei suoi
problemi. Le vicende del CUV poi si sono perse nel tempo, siamo
diventati un po' vecchi e direi che è cambiata la realtà del mondo
universitario rispetto ai problemi che si postulavano allora.
Farei allora la proposta di accettare l'ipotesi che ha formulato
l'Assessore, di trasformare cioè in un ordine del giorno la
mozione, anche perché molte delle considerazioni che ha fatto
l'Assessore sono giuste. Pertanto dare mandato con un ordine del
giorno all'Assessorato alla Pubblica Istruzione d'intesa con la
competente Commissione consiliare, di effettuare una indagine
conoscitiva sul mondo universitario valdostano, sui suoi problemi,
per poi arrivare in Consiglio con dati di riferimento precisi,
sulla base dei quali adottare gli opportuni provvedimenti.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Non ho nessuna difficoltà ad
accettare la proposta dell'Assessore Faval e del Consigliere
Torrione, perché nella risposta dell'Assessore c'è una certa
apertura a questo problema.
Si dà atto che la seduta è sospesa dalle ore 19,18 alle ore
19,20 per concordare il testo dell'ordine del giorno.
PRESIDENTE:
Il Consiglio riprende i lavori. Ha chiesto di
parlare l'Assessore alla Pubblica Istruzione Faval, ne ha
facoltà.
FAVAL - (U.V.):
Do lettura del testo concordato
dell'ordine del giorno:
ATTESO che parecchi giovani residenti in Valle d'Aosta
frequentano diverse facoltà presso l'Università di Torino; - che
molti di essi per recarsi a Torino per frequentare i corsi di
studio sono costretti ad usufruire del treno in partenza da Aosta
nelle prime ore della mattinata;
- che quelli residenti nelle vallate laterali della Regione
non hanno neanche la possibilità di usufruire di tale mezzo di
comunicazione;
- che parecchi giovani sono costretti a frequentare i corsi
universitari in modo discontinuo e quindi poco proficuo ai fini del
conseguimento di un utile titolo accademico;
VISTO che molti di essi rappresentano la futura classe
dirigente della nostra Regione, si rende necessario dare tutto
l'aiuto e l'apporto possibile per formare ottimi dirigenti;
CONSIDERATO che solo alcuni studenti hanno la possibilità di
risiedere a Torino con pochi sacrifici perchè appartengono a
famiglie agiate, mentre parecchi figli di operai ed impiegati, con
limitati mezzi finanziari, sono costretti a richiedere grossi
sacrifici alle proprie famiglie, per procurarsi una sistemazione
appena decente nella sede dell'Università;
CONSIDERATO ancora che la maggior parte degli studenti, per
le limitate disponibilità economiche delle famiglie, consegue un
diploma di laurea con enormi sacrifici e con risultati poco
apprezzabili, perché costretti a viaggiare parecchie volte la
settimana tra Aosta-Torino;
VISTA l'impossibilità di agevolare gli studenti con la
creazione di un'Università in Valle d'Aosta o di ottenere
l'istituzione di sezioni staccate dalle varie facoltà
dell'Università agli studi di Torino;
tutto ciò premesso il Consiglio regionale
DELIBERA
di dare mandato all'Assessorato alla Pubblica Istruzione,
d'intesa con la competente Commissione Consiliare, di effettuare
un'indagine approfondita sulla situazione del mondo universitario
valdostano e di predisporre una conseguente proposta di
intervento.
PRESIDENTE:
Metto in approvazione: l'ordine del giorno
testè letto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
