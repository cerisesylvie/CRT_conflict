Classificazione
ASSISTENZA SANITARIA E OSPEDALIERA



Oggetto del Consiglio n. 125 del 25 settembre 2013 - Resoconto
OGGETTO N. 125/XIV - Interpellanza: "Disservizi nelle
prestazioni relative alla prevenzione e alla diagnostica delle
malattie senologiche".
Presidente -
Grazie. Per l'illustrazione, la parola alla
collega Morelli.
Morelli (ALPE)
- Merci Madame la Présidente.
La nostra Regione si è sempre distinta per una politica di
prevenzione, di screening molto puntuale, credo che questo lo
dobbiamo riconoscere, politica alla quale i cittadini valdostani
hanno sempre risposto bene. Io ricordo i dati dell'Osservatorio
epidemiologico, che ci illustravano una situazione di adesione da
parte della popolazione alle politiche di prevenzione e di
screening molto alta, molto più alta rispetto a quella che è la
media italiana e questo vale in particolare per la prevenzione del
tumore al seno, patologia per la quale nella nostra regione si
registrano annualmente all'incirca 150 nuovi casi e per la quale è
risaputo che, se la patologia è individuata in fase preventiva, in
fase pre-clinica, vi è una possibilità di guarigione quasi
totale.
Sappiamo poi anche che le donne affette da tumore al seno devono
regolarmente effettuare dei controlli periodicamente, annualmente,
e questo è l'allarme che è stato lanciato, che noi abbiamo lanciato
già nella scorsa legislatura, con il fatto che, sollevando il
problema dell'arresto dei programmi di screening a causa della
problematica della LPA, cioè delle prestazioni dei medici a favore
dell'azienda, stoppate dalla Corte dei Conti, perché ritenute
troppo onerose e assolutamente non ammissibili... L'Associazione
VIOLA nel corso di quest'anno ha sollevato a più riprese il
problema delle liste d'attesa per i controlli mammografici e per le
ecografie. Ancora recentemente abbiamo letto negli organi di stampa
che la Presidente di quest'associazione esternava la preoccupazione
forte dell'associazione, che rappresenta tante donne, e noi stessi
abbiamo ricevuto segnalazioni e sollecitazioni che vanno in questo
senso. Noi riteniamo che, rispetto al passato, l'attuale risposta
del servizio pubblico valdostano ad un'esigenza così delicata, così
diffusa, di primaria importanza sia una risposta inadeguata e
quindi chiediamo all'Assessore competente quali siano le intenzioni
per risolvere questa problematica e quali azioni siano già state
messe in campo, perché riteniamo che questo problema abbia gravi
conseguenze sulla salute delle donne valdostane.
Presidente
- Per la risposta, la parola all'Assessore
Fosson.
Fosson (UV)
- Merci Président.
Sono già intervenuto lo scorso Consiglio su quest'argomento
dicendo come le liste d'attesa sono un indicatore dell'efficienza
di un sistema, ecco, quindi sono per noi estremamente importanti.
Bisogna però tutti insieme prendere coscienza che siamo in un
momento di transizione, e di disagio e a me dispiace
particolarmente che il disagio si sia scaricato nei confronti delle
pazienti, ma sarà, ripeto, un disagio temporaneo. Ricordo che tutta
questa situazione, che si è abbattuta su un sistema che comunque
funzionava, è nata da un esposto anonimo e che poi ha ingenerato
una dinamica che, creda, non ha creato solo confusione in Valle
d'Aosta, ma anche nelle altre regioni e poi le dirò il perché.
Dobbiamo quindi tutti insieme, responsabili, io più di voi, capire
che questo è un momento di passaggio su un sistema che funzionava
bene, l'ha detto lei.
Tra l'altro, vorrei fare un po' di storia, perché noi abbiamo
iniziato lo screening nel 1998 e questa è l'unica Regione ancora in
Italia in cui lo screening è completamente gratuito nei suoi vari
aspetti, prenotazioni, controlli, visite, e le aggiungo anche che
in molti screening c'è solo la mammografia e noi qui facciamo anche
l'ecografia mammaria. Abbiamo incominciato a lavorare ascoltando le
pazienti attraverso ad esempio l'Associazione VIOLA, perché sempre
più convinto che l'utente è esigente e, in questo caso anche un
esigente competente e debba essere ascoltato soprattutto nelle
difficoltà che incontra. Il nostro screening ha avuto una grande
adesione, e, quando parlavamo in Senato di questo, erano stupiti
per come eravamo organizzati in Valle d'Aosta, ma io le dirò un
dato maggiore: è ancora più favorevole che con uno stadio di 3N1,
cioè uno stadio di tumore avanzato seguito in Valle d'Aosta,
operato in Valle d'Aosta, a 10 anni ha una sopravvivenza del 61%,
che è superiore alla sopravvivenza che c'è nel distretto di New
York. Essendo onesti, però, dicevo, era un sistema organizzato
sulle LPA, cioè su un'attività extra del servizio pubblico, questo
perché all'inizio - è giusto sapere questa storia -, proprio per
incentivare questo sistema a cui noi tenevamo molto, lo abbiamo
fatto incentivando anche il professionista, perché si facesse di
più e si facesse bene.
Ora, vogliamo risolvere questo disservizio al più presto, creda,
in questo tempo abbiamo lavorato molto per questo. Dalle
informazioni che ho io, i 590 giorni sono riferiti alle
prenotazioni già fatte precedentemente, cioè una visita di
controllo è stata messa a 12 mesi, poi, per queste cause, è stata
spostata di altri sei mesi, però nel computo non si può contare
tutti i 590 giorni, anche perché non vi è un dato disaggregato
rispetto alle prenotazioni. La cosa più scomoda, più sfavorevole
per il paziente, eccetera, sono le liste bloccate, con il paziente
che telefona e non riceve una risposta. Tenendo sempre conto, ho
verificato io ieri mattina che, per qualsiasi urgenza che si
presenta in Pronto soccorso con un nodulo al seno, o inviata dal
medico curante con richiesta di visita senologica urgente, la
prestazione viene fatta in sette giorni, entro sette giorni, e da
questo parte poi uno screening, eccetera, eccetera.
Andiamo su che cosa abbiamo fatto, che cosa abbiamo messo in
piedi e ringrazio tutte le strutture di radiologia, con il
Direttore sanitario, che in questo periodo con noi hanno lavorato
anche insieme all'Associazione VIOLA. Entro il 31 dicembre del
2013, le liste saranno aperte, i tempi di prenotazione andranno a
60 giorni, con convenzioni con il privato: ecco perché non sappiamo
come questa vicenda della LPA sarà superata. Le dico solo un dato
che ho scoperto in questi giorni per vedere come fare dopo: il
Veneto, nella persona dell'Assessore Coletto, che ci ha richiesto
una copia di quest'indagine della Corte dei Conti, che lui non
conosceva, ha fatto tre mesi fa una legge che prevedeva di pagare
la LPA 100 euro all'ora, contrariamente a quello che era il
contratto nazionale. Capite che il sistema è questo. Penso al più
presto, nella riunione degli Assessori regionali alla salute, di
sollevare la questione, perché penso che la prestazione potrebbe
anche essere fatta a 60 euro all'ora, però, se nessuno dei servizi
la fa a 60 euro all'ora, dobbiamo guardare in faccia la realtà;
comunque è un problema complesso. Dato importante, il 31 dicembre
di quest'anno le liste e le prenotazioni ritorneranno ai tempi di
prima, non sarà più impostata come LPA, cioè non sarà più impostata
come prestazione extra, sarà impostata come orario istituzionale e
non saranno mai più sospese le liste di attesa delle pazienti. Sarà
riorganizzato in questo sistema perché è una cosa necessaria,
perché proprio ascoltando, lavorando con VIOLA, si cono colte le
nuove esigenze, con tempi e modi dovuti, pensando al malato e alla
prima visita e pensando anche che nello screening non tutte
vogliono entrare e che l'esigenza nazionale sia di modificare gli
screening. Ecco, estenderli, per esempio, come tempistica, dai 45
anni fino ai 75, perché abbiamo visto delle forme riproporsi in una
fascia più ampia rispetto a quelle che erano le età cardini, e
anche su questo ancora c'è un impegno a riscrivere un nuovo
screening insieme alle associazioni, di comunicarglielo e di
presentarglielo in modo corretto, perché esse sono poi quelle che
veicolano le informazioni anche a livello educativo per la
paziente, perché la paziente non ha senso che ogni tre mesi si
faccia una mammografia, è dannoso, sappiamo che le radiazioni
possono indurre a loro volta una neoplasia. A giugno 2014 sarà
pronto il nuovo protocollo di screening con documentazione,
eccetera, presentato alle donne.
Ultima cosa, le assicuro, non formale: l'istituzione da parte
della Giunta, dell'Osservatorio per le liste d'attesa, soprattutto
per quanto riguarda in un primo tempo, la senologia. Non è una cosa
scontata il prevedere un osservatorio in cui ci siano dentro anche
le associazioni di utenti, le associazioni di malati, ecco, perché
vogliamo, proprio per il discorso del paziente esigente, con loro
collaborare, e rendere le cose ancora più trasparenti, per cui
l'osservatorio è stato deliberato, e cominceremo a lavorare anche
in questo campo qua. Le dico che le associazioni verranno invitate
da subito in questo osservatorio che non c'era. Da quando è uscita
la delibera dell'osservatorio, vogliono partecipare molti di più di
quelli che volevamo, ma a noi interessa soprattutto che in questa
struttura siano presenti delle associazioni di utenti.
Mi sembra che questo periodo di transizione che ha dato dei
disagi alle donne, e mi dispiace, sia in via di riorganizzazione, i
tempi che vi ho detto possono essere una risposta affinché questo
sistema di eccellenza venga mantenuto e ciò è sempre difficile in
questi tempi mantenere dei modelli di eccellenza, perché è più
facile alzare dei modelli dal basso e portarli ad un livello
superiore che mantenere un'eccellenza come questa, gratuita,
sempre, quando uno vuole, ma è una priorità. Grazie.
Président
- Point 37 à l'ordre du jour. No...pardon!
Collègue Morelli, la réplique...à vous la parole.
Morelli (ALPE) -
Merci Madame.
Il tono veemente con cui l'Assessore ha risposto alla mia
interpellanza voglio considerarlo come una presa in carico
effettivamente seria del problema, perché, come ha ricordato,
questo è un problema serio. Il fatto della LPA: che sia stato
sollevato da un esposto anonimo, mi lasci dire, che forse non è
esattamente così, io so che i sindacati negli scorsi anni più e più
volte hanno sollevato l'inappropriatezza della LPA, quindi il fatto
di dire che sia stato sollevato da un esposto anonimo sembra quasi
sminuire il problema reale su cui la Corte dei Conti, giustamente,
si è soffermata. Noi dobbiamo rimarcare che nella scorsa
legislatura non si è voluto prendere in considerazione la
soluzione...trovare una soluzione per questo problema e le donne
valdostane ne stanno pagando le conseguenze. Io prendo il suo
impegno a normalizzare tutto entro il 31 dicembre 2013 come un
impegno serio su cui noi, ovviamente, continueremo a porre la
nostra attenzione. La ringrazio.
Président
- Veuillez m'excuser encore, Madame Morelli.
Point 37 à l'ordre du jour.
