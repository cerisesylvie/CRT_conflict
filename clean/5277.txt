Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 169 del 24 marzo 1983 - Resoconto
OGGETTO N. 169/VII - ARRETRAMENTO DEL CASELLO AUTOSTRADALE DI
SAINT-RHEMY - (Interrogazione).
PRESIDENTE:
Do lettura dell'interrogazione presentata dal
Consigliere Carlassare:
INTERROGAZIONE
Ormai da parecchio tempo non ci sono più notizie
dell'evolversi della situazione in merito all'arretramento del
casello autostradale di Saint-Rhémy-Bosses;
Ritenendo la risoluzione di questo problema molto importante
per l'intera Comunità della "Coumba Freida";
INTERROGA
il Presidente della Giunta regionale per conoscere a che
punto è la trattativa e le attuali posizioni delle parti
interessate all'arretramento del casello autostradale.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Le trattative continuano e da parte
nostra sono state anche un pò rallentate, perchè il traffico del
tunnel del Gran San Bernardo sta diminuendo e di conseguenza
diminuisce enormemente il costo, secondo un esponenziale che il
Consigliere Carlassare può capire. La Commissione non ha ancora
ultimato i lavori, che dovrebbero essere terminati entro la fine
del mese di aprile, dopodichè potrà riferire il risultato dei
lavori al Consigliere Carlassare.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE - (Nuova Sinistra):
Spero che entro quel
periodo indicato dal Presidente della Giunta si arrivi ad una
definizione, anche perchè da voci che mi sono giunte - quindi, come
tutte le voci abbastanza incontrollate - pare che nella zona
serpeggi un notevole malumore e sempre di più prenda consistenza la
possibilità che offerte che vengono avanzate da Società possano far
sì che quel disegno di sviluppo alternativo della zona rispetto
alle località turistiche che sono attualmente presenti nella
Regione sia destinato a sfumare, perchè i proprietari dei terreni
che finora sono stati fermi nella loro decisione di non accettare
queste proposte, che sono molto remunerative dal punto di vista
finanziario, stanno praticamente cedendo da un punto di vista
psicologico, perchè non vedono risolversi il problema, nè
sbloccarsi la questione delle trattative riguardante l'arretramento
del casello e conseguentemente quel tipo di sviluppo prospettato in
zona.
Per cui il mio auspicio è che molto rapidamente si arrivi se non
a definire tutta la questione almeno ad avere i termini precisi
onde poter fare poi quelle scelte di carattere economico e politico
che consentano di risolvere o di aprire molto rapidamente la
discussione sulle cose da farsi.
