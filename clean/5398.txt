Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 290 del 9 maggio 1983 - Resoconto
OGGETTO N. 290/VII - INTERVENTO PER IL RECUPERO DI
DECORAZIONI ESISTENTI NEL SOTTOTETTO DELLA CATTEDRALE DI AOSTA -
(Interpellanza)
PRESIDENTE
: Do lettura dell'interpellanza in oggetto,
presentata dal Consigliere Berti.
INTERPELLANZA
Considerato che l'Assessore regionale al Turismo, Urbanistica e
Beni Culturali effettua ogni anno ricerche e scavi di carattere
storico ed archeologico;
Rilevato che sul periodico "La voce dei campanili" n. 4
dell'aprile 1983, edito a cura della Parrocchia della Cattedrale si
afferma testualmente che "nell'ottobre '79 uno studioso tedesco, il
Sig. Hans Peter Autenreith, incuriosito dalla lettura del volume di
Mons. Edoardo Brunod sulla Cattedrale di Aosta si era presentato
chiedendo di visitare il sottotetto della Cattedrale. Era sua
intenzione esaminare in un paio di ore alcuni particolari
architettonici e decorativi. Rimase tre giorni e scoprì
l'esistenza, sotto una sommaria imbiancatura, di un ciclo pittorico
di notevole importanza. Nell'agosto scorso i tecnici del
laboratorio di restauro della Sovrintendenza hanno finalmente
ottenuto il permesso di eseguire una serie di tassellature per
stabilire l'entità, la consistenza e la qualità delle decorazioni
ritrovate.
Si è così potuto accertare trattarsi di un intero ciclo
pittorico risalente all'undicesimo secolo di una ricchezza e
qualità impensabili. A quando il restauro?"
INTERPELLA
l'Assessore al Turismo, Urbanistica e Beni Culturali per sapere
se la Regione ha acquistato il volume sulla Cattedrale di Mons.
Brunod di cui si è fatto cenno sopra ed in caso affermativo se i
tecnici dell'Assessorato hanno letto il libro ed in caso
affermativo le ragioni che li hanno indotti a non considerare
quanto il turista tedesco ha fatto conducendo addirittura in
proprio le ricerche. Visto che la scoperta del turista tedesco ha
assunto una notevole importanza chiedo di conoscere se si sono già
iniziati i lavori di restauro ed in caso affermativo quando saranno
completati ed il costo preventivato per l'esecuzione. In caso ciò
non fosse ancora avvenuto, se e quando si ritiene intervenire per
il recupero del ciclo pittorico citato.
PRESIDENTE:
Il Consigliere Berti ha la parola per
l'illustrazione dell'interpellanza.
BERTI - (Art. e Comm. Valdostani):
Come avevo evidenziato
nell'interpellanza, volevo ribadire che, come è noto, soltanto,
poco tempo fa, è stato ritrovato un ciclo pittorico di notevole
interesse nel sottotetto della cattedrale, pare per caso da questo
studioso tedesco già esperto in archeologia, in affreschi, ecc.
Il fatto è che da quattro anni noi, qui, non ne abbiamo saputo
niente, se non attraverso il giornalino della Cattedrale di
Aosta.
Volevo sapere se, dato che pare che si siano dei cicli pittorici
risalenti all'XI secolo, l'Assessorato sia intervenuto, abbia fatto
qualcosa e si sia pronunciato, anche come preventivo di spesa, per
valorizzare quanto c'è e quanto si potrebbe ancora scoprire
all'interno della Cattedrale.
PRESIDENTE:
L'interpellato è l'Assessore al Turismo,
Urbanistica e Beni Culturali Pollicini, che ha la parola.
POLLICINI - (D.P.):
Innanzitutto va ricordato che quel
Signor Autenreith non è un turista ma uno studioso; mi pare che sia
importante questa specificazione. Può essere turista, ma comunque
la sua ricerca è stata condotta da studioso.
Quello che va detto con molta chiarezza è che le ricerche di
questo studioso sono state condotte in stretta collaborazione con
la nostra Sovrintendenza, che era quotidianamente a contatto
stretto col ricercatore e a conoscenza di ciò che avveniva di volta
in volta, in quest'opera di ricerca. Quindi si è trattato di un
turista o comunque uno studioso che viene da solo e si mette a
ricercare. No! La ricerca è stata fatta insieme, in sintonia con la
Sovrintendenza.
Tanto per specificare al Consigliere Berti, il libro di Mons.
Brunod non fa alcun cenno agli affreschi in quel volume sulla
Cattedrale: leggendolo, vedrà che questo corrisponde a verità.
Va comunque ricordato anche un altro fatto, che mi pare
importante, e senz'altro questo Signor Autenreith respingerebbe per
primo l'affermazione che è sufficiente grattare un sottotetto per
far emergere gli affreschi. Scientificamente sono opere molto
delicate e queste scoperte non sono fatti casuali, ma è frutto di
lunghissimi studi. Quindi mi pare che, così com'è formulata
l'interpellanza si svilisca molto una materia anche, forse, per non
conoscenza, peraltro giustificabile.
Voglio ricordare che questo restauro sarà condotto da
specialisti affidabili e altamente specializzati, perchè altrimenti
si rischierebbe di rovinare tutto. Comunque quello che è importante
ricordare è che questo avverrà quando i programmi della
Sovrintendenza lo permetteranno. Quindi, anche se non in tempi
brevissimi, saranno messe in programma anche queste ricerche.
Inoltre, per valorizzare gli affreschi nel sottotetto, si ricaverà
un passaggio, in modo da permettere la visita al pubblico, in
analogia con quanto già avviene nel sottotetto della Chiesa di S.
Orso. Per realizzare questo passaggio nel sottotetto, la
progettazione è già stata affidata ad un tecnico.
Per quanto riguarda il costo di tutta l'operazione, devo dire
che è difficile da definire. Non stiamo preventivando metri cubi di
cemento o metri quadri di alloggi, pratica in cui mi potrebbe
insegnare molto il nostro interpellante. La ricerca degli
affreschi, chiaramente, presenta una serie di incognite che non
possono essere previste a tavolino.
Comunque, tutte le opere, quelle che riguardano il
consolidamento e la liberazione degli affreschi, il rifacimento del
tetto, la sostituzione della piccola carpenteria, la sistemazione
degli accessi, ecc., sono previste, in maniera molto grossolana,
dai 400 ai 500 milioni, senza però che queste cifre possano
rappresentare un dato o un parametro fisso.
PRESIDENTE:
La parola al Consigliere Berti per la
replica.
BERTI - (Art. e Comm. Valdostani):
Mi ritengo abbastanza
soddisfatto di ciò che ha spiegato l'Assessore Pollicini.
Certamente, mi fa piacere che abbia detto queste cose e che
aggiorni almeno il Consiglio. Questo ritrovamento lo giudico di
notevole importanza, sia pittorica, che storica, e ho trovato
strano che non sia stata reclamizzata e pubblicizzata già da tempo.
Ho dovuto apprenderlo soltanto dal libretto della Cattedrale e non
dal volume sulla Cattedrale scritto da Mons. Brunod. E' questo il
fatto che non riuscivo a concepire.... Può darsi, ma il
ritrovamento pare sia stato effettuato nel '78/'79, quindi già
quattro o cinque anni fa.
Ad ogni modo, dato che analoghe visite possiamo farle in altre
chiese ed in altre cupole, sarebbe stato anche bene, avere una
maggiore attenzione verso la Cattedrale di Aosta, per la scoperta
di queste opere che risalgono all'XI secolo! Quindi, mi ritengo
soddisfatto anche di avere appreso adesso dall'Assessore che ha già
iniziato i lavori per poter accedere alla parte bassa del
sottotetto.
Spero che in tempi brevi si possa valorizzare questa opera,
conformemente a quelle che sono le esigenze della nostra città, ed
anche inserire questa scoperta nei futuri programmi turistici. Se
poi sono promesse che andranno avanti negli anni, almeno a tempi
brevi sarebbe opportuno esporre quest'opera.
