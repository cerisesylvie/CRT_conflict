Classificazione
AGRICOLTURA
COMMERCIO



Oggetto del Consiglio n. 3035 del 23 novembre 2017 - Resoconto
OGGETTO N. 3035/XIV - Reiezione di mozione: "Misure di
potenziamento delle azioni di marketing dei prodotti
agricoli".
Farcoz (Président) -
Point n° 18 à l'ordre du jour. La
parole au collègue Marquis pour l'illustration.
Marquis (AC-SA-PNV) -
Questa iniziativa è per portare
all'attenzione dell'aula una proposta sui problemi
dell'agricoltura, che nella nostra regione vive una situazione di
difficoltà, perché trattasi di un'agricoltura di montagna
articolata in diversi settori. Siamo specializzati soprattutto
sull'attività zootecnica, di rilievo è anche il comparto della
frutticoltura, sino ai piccoli frutti, all'orticoltura, la
viticoltura; si sviluppano sicuramente in un ambiente difficile, in
condizioni particolari di lavoro che si possono definire di tipo
"eroico". Gli aiuti sono necessari e fondamentali da parte del
pubblico per poter sostenere questo settore che, sebbene a livello
di prodotto interno lordo non rappresenti una grossa incidenza,
rappresenta sicuramente un'importanza vitale per l'economia della
Valle d'Aosta, per l'effetto che ha sul turismo, per il riverbero
sul mantenimento del territorio, sul mantenimento dell'identità
valdostana, per tutto quello che concerne la prevenzione dei
problemi derivanti dalla fragilità delle nostre colline e della
nostra montagna.
Sicuramente in questi anni i sostegni sono diventati centrali
attraverso i fondi del Piano di sviluppo rurale, della PAC; hanno
avuto sempre meno importanza i contributi diretti da parte della
Regione, perché abbiamo vissuto un momento di grande difficoltà e
quindi c'è stata anche la necessità di razionalizzare le modalità
di intervento. Credo sia importante valutare e perseguire una via
nuova, che in parte è già stata intrapresa, però credo anche che
occorra confrontarsi sulla valorizzazione dei prodotti, perché
penso che questo sia fondamentale per dare un futuro di
sostenibilità al comparto agricolo. Trattasi non solo di riuscire a
mantenere in vita le aziende, ma anche di cercare di creare le
condizioni necessarie per lo sviluppo. È più che mai importante
cercare di fare delle valutazioni su come può crescere il valore
del prodotto, su come si possono stabilire delle sinergie tra il
settore agricolo e il settore turistico con il settore della
ristorazione, attraverso dei meccanismi di collaborazione che
possono essere oggi valutati di premialità fiscale, anche a seguito
dell'approvazione della norma di attuazione, la quale ci dà delle
possibilità in questo ambito. In quest'ultimo anno c'è da segnalare
che è stato dato un impulso anche attraverso l'istituzione
dell'ufficio presso l'Assessorato dell'agricoltura e delle risorse
naturali per la promozione della qualità dei prodotti agricoli.
Riteniamo che tanto si possa ancora fare sotto il profilo del
marketing
, soprattutto per valorizzare la vendita
all'esterno della regione. Riteniamo che possa anche essere utile
un confronto all'interno delle Commissioni, senza travalicare i
ruoli e le competenze della Commissione rispetto a quelli
dell'Assessorato, attraverso un percorso che può essere fatto
insieme con l'Assessore, di audizioni dei rappresentanti del mondo
agricolo e di categoria delle associazioni, per capire quali
possono essere le possibilità con un fattivo rapporto di
collaborazione per poter perseguire l'obiettivo comune: cercare di
sviluppare maggiormente il comparto, affinché possano trovare
gratificazione coloro che lavorano e anche i giovani possano
avvicinarsi al settore con la consapevolezza che ci possono essere
opportunità economiche e di lavoro, al di là di gratificare la
passione.
Alle ore 16:54 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Restano; ne ha facoltà.
Restano (AC-SA-PNV) -
Non aggiungerò molto perché il
collega Marquis, nell'illustrare questa mozione, ha di fatto
ammesso che in passato, durante la sua Presidenza, l'Assessorato
dell'agricoltura aveva avviato una struttura apposita per la
promozione della qualità dei prodotti enogastronomici. Si può
aggiungere che già tanto viene fatto se si sottolinea il lavoro
svolto dalla
Chambre Valdôtaine
e quello dei consorzi. Però
questo è un mondo per certi versi articolato e complesso, perché
sappiamo che in tale settore operano i consorzi, le cooperative, i
privati, gli agricoltori e la sfida del futuro è ovviamente quella
di creare delle sinergie tra i vari operatori del settore. È ovvio
che, se andiamo a potenziare la richiesta, occorre avere il
prodotto da fornire. Questa è la nostra grande criticità, perché
non sempre riusciamo a soddisfare una richiesta importante. È un
grosso limite. Quello che ci rimane - e che secondo me porta a
valorizzare l'intero comparto - è puntare sulla qualità del
prodotto, quindi gli sforzi vanno fatti in quel senso. Per noi è
importante che, al di là degli operatori del settore e
dell'Assessore interessato, venga coinvolta anche la Commissione
competente, per capire come si vuole operare, per dare suggerimenti
e provvedimenti, e anche per portare avanti, in sinergia con
l'Assessorato, gli intendimenti comuni.
Ho delle perplessità. Mi ricordo che quando aprimmo questa
struttura su sollecitazione dell'allora Assessore collega Laurent
Viérin ci furono perplessità anche da parte del collega
Marguerettaz, che mi disse di aver delegato ad altro collega la
promozione del territorio. Io allora non risposi, però credo che,
ora che ha ripreso il suo posto (posto che gli compete), convenga
tener presente che una cosa è la promozione della qualità dei
prodotti e altra cosa è la promozione del territorio. L'importante
- io credo - è che si riesca a lavorare insieme per dare le
risposte dovute e per fare la giusta promozione alla Valle d'Aosta,
che è l'obiettivo di tutti.
Presidente -
Non ci sono altre richieste, dichiaro chiusa
la discussione generale. Per la replica da parte del Governo ha
chiesto la parola l'Assessore Nogara; ne ha facoltà.
Nogara (UVP) -
Ringraziamo per l'attenzione prestata al
settore agricolo, in modo specifico per quanto attiene alle
strategie di promozione e alle azioni di
marketing
; siamo
consapevoli che in una fase come questa sia sempre più decisiva,
per un corretto rilancio e per sviluppi integrati dell'offerta
agrituristica della Valle d'Aosta, un'offerta che sia capace di
integrare gli aspetti prettamente agricoli del territorio e quelli
legati all'enogastronomia e all'identità rurale della nostra
regione. La promozione è fase importante dei processi di
salvaguardia e valorizzazione del settore agroalimentare ed è di
particolare interesse per l'Assessorato, come confermato dalla
decisione di istituire una struttura dirigenziale alla quale, tra
l'altro, sono demandati anche i compiti di promozione delle
eccellenze della filiera enogastronomica di qualità e delle
manifestazioni inerenti il settore agricolo. A tal proposito, ci
tengo a sottolineare che in questi mesi l'Assessorato ha già
incontrato diversi operatori che sul territorio si occupano di
valorizzazione e promozione del prodotto agricolo e, in modo
particolare, delle diverse filiere: lattiero casearia,
ortofrutticola, viticola, carni, eccetera, mediante incontri con le
categorie di riferimento e confronti allargati finalizzati alla
creazione di una consulta delle eccellenze con la quale poter
condividere strategie di intervento, ma anche progettualità a medio
e a lungo termine. Qui vorrei anche fare un inciso: si è iniziato
un lavoro in Assessorato che al più presto verrà portato alle
Commissioni, soprattutto alla III Commissione, dove è già stato in
qualche modo coinvolto il Presidente per organizzare questi tipi di
incontri, determinanti anche per porre all'attenzione di tutto il
Consiglio quello che si sta portando avanti.
Mi preme inoltre rimarcare che, oltre agli interventi specifici
di valorizzazione inseriti - come ricordato dai colleghi - nel PSR
(Programma di Sviluppo Rurale), l'Assessorato stia portando avanti
una serie di azioni specifiche di promozione, quali gli interventi
a sostegno dei prodotti vitivinicoli all'interno dell'OCM
(Organizzazione Comune del Mercato), senza trascurare le misure di
intervento 3.1 e 3.2 a sostegno di enti e associazioni sul
territorio che si occupano di produrre
in primis
prodotti
sotto regimi di qualità (DOP, IGM, Bio, eccetera). A questo si
aggiungono le collaborazioni consolidate con organismi e
istituzioni a livello internazionale, quali: AREO (ortofrutticolo),
AREPO (prodotti di origine) e AREV (vite e vitigni), che permettono
di portare avanti ragionamenti condivisi a livello europeo sul
comparto agricolo.
Crediamo che una corretta promozione sia possibile solamente
quando vi siano condizioni di salvaguardia e tutela del prodotto. A
tal proposito ci teniamo a specificare che l'Assessorato, in
collaborazione con il Corpo forestale, sta lavorando in merito alle
attività di controllo e vigilanza finalizzate a formalizzare
procedure di contrasto alla contraffazione dei prodotti, con una
particolare attenzione ai DOP.
A questa prima riflessione di carattere più specifico, va
aggiunto - come ricordano i colleghi - che una corretta promozione
della filiera agroalimentare necessita di proposte integrate con il
settore turistico. Mi pare opportuno a tal proposito ribadire che
la collaborazione con l'Assessorato del turismo si sta consolidando
proprio su progetti specifici di valorizzazione integrata del
territorio, quali ad esempio la bassa via, la rete sentieristica o
i progetti transfrontalieri di potenziamento del territorio e della
filiera agricoltura-turismo, che vedono impegnati insieme
all'Amministrazione regionale anche enti quali lo IAR o il CERVIM e
le associazioni di produttori, tanto per citarne alcuni. Proprio in
questi giorni, sabato e domenica, al Forte di Bard ci sarà
l'iniziativa
Vins Extrêmes
, in collaborazione con il CERVIM
e la VIVAL. Crediamo peraltro che tali progetti, una volta
decollati, sapranno valorizzare il territorio valdostano creando un
indotto non solo per il settore agricolo, ma trasversale. Ricordo
inoltre che l'Assessorato ha una proficua collaborazione con la
Chambre des entreprises valdôtaines
, finalizzata a
completare la parte promozionale delle differenti produzioni
agricole e agroalimentari con gli aspetti prettamente legati
all'imprenditorialità, all'esercizio d'impresa e alla
promo-commercializzazione dei prodotti. Si cita quale esempio
recente l'impegno sinergico con il
Concorso fontina d'alpage
2017
e le iniziative
Vins Extrêmes
e
Marché au
Fort
. Condividiamo quanto espresso dai colleghi circa
l'opportunità per l'Amministrazione di valutare iniziative di
incentivazione fiscale, in coerenza con quanto previsto dal decreto
legislativo - di recente approvazione - in materia fiscale e
finanziaria e con attenzione alle condizioni peculiari delle zone
di montagna, come previsto dal TFUE (Trattato di Funzionamento
dell'Unione Europea), sulla cui applicazione ci riserviamo di
effettuare approfondimenti necessari con gli uffici competenti
attraverso azioni coordinate a livello di
governance
.
Ciò detto, crediamo che l'impegno debba essere portato avanti
con la massima attenzione e che gli Assessorati competenti, le cui
strutture sono al lavoro per ragionamenti condivisi per quanto
attiene ad esempio il "marchio unico territoriale" e il "marchio di
qualità", sapranno creare una progettualità il più possibile
concordata con i settori di riferimento, al fine di ottenere il
miglior risultato in termini di ricaduta economica e di sviluppi,
anche occupazionali, del prodotto
VdA green
.
Alla luce di queste considerazioni, ribadiamo il nostro impegno
per informare e coinvolgere la III Commissione sul lavoro svolto
dagli Assessorati, anche in merito agli incontri specifici che
saranno organizzati dalle strutture di competenza con i
rappresentanti di categoria e gli operatori presenti sul
territorio, con l'obiettivo di portare avanti il lavoro già avviato
in sinergia con il settore.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Solo per capire, nelle conclusioni,
se c'è la disponibilità a cogliere l'impegno che è previsto nella
mozione.
Presidente -
Ha chiesto la parola l'Assessore Nogara; ne
ha facoltà.
Nogara (UVP) -
Consigliere Marquis, nel mio intervento ho
spiegato che stiamo facendo tutte le attività da lei richieste, che
le portiamo in III Commissione e che cerchiamo una sinergia.
Ribadirei solo quello che stiamo facendo.
Le chiederei, se possibile, di ritirare questa mozione, perché
lei ci sta sollecitando per cose che abbiamo già fatto e stiamo
facendo, non so se le sembra logico! Se vuole le ribadiamo quanto
continuiamo a fare, però accettare questa mozione vuol dire
ripetere tutte le cose che noi stiamo già portando avanti.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Non ho nulla da aggiungere. Ho ascoltato
l'impegno profuso dal Governo regionale, in particolare
dall'Assessorato e da chi gestisce: dai tecnici, dai dirigenti e
dall'Assessore.
Assessore, mi rimane solo un dubbio: non vorrei che si
confondesse l'attività dell'Esecutivo e il suo con l'attività della
III Commissione. Da quanto ci ha risposto, praticamente tenuto
conto che lei è al corrente di quanto fatto, sarebbe del tutto
inutile il lavoro che viene proposto in III Commissione. È un fatto
un po' anomalo quello di interpretare il ruolo della III
Commissione con quella che è un'attività legittima che, torno a
dire, è anche fatta bene da parte di un Assessore, da parte
dell'Esecutivo. Non vedo veramente il nesso. Non è che io, come
Governo, ho cercato in questo periodo di portare avanti questo tipo
di politiche per valorizzare la produzione e l'attività di una
Commissione, che penso abbia diritto anche di avere una sorta di
confronto e di incontro per chiarire se ci sono aspetti
eventualmente ancora da valorizzare rispetto all'azione
amministrativa che avete fatto fino ad oggi.
Presidente -
Ha chiesto la parola il Consigliere Restano;
ne ha facoltà.
Restano (AC-SA-PNV) -
La ringrazio, sono soddisfatto
della risposta che lei ha dato, soprattutto nel punto in cui si
conferma il lavoro che avevamo impostato; quindi non ci eravamo
sbagliati, non avevamo "svenduto" l'attività dell'Assessorato del
turismo all'Assessorato dell'agricoltura. Avevamo visto bene e
avevamo operato nel senso giusto. Mi fa anche piacere che non sia
stata stravolta l'impostazione che avevamo dato a suo tempo.
Riguardo all'attività futura del Corpo forestale in merito alla
vigilanza sull'agroalimentare, mi ero già confrontato con il
Presidente e, se lei ne avrà la bontà, potremmo farlo. Oggi non
intendo stancare i colleghi sul tema, ma ho qualche idea in merito
e sarei contento di potermi confrontare con lei.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Chiederei all'Assessore, dopo che avrà
svolto il suo intervento, se può accogliere questa mozione, perché
l'invito è di impegnare la III Commissione ad audire i
rappresentanti di categoria e il suo Assessorato (lei e i suoi
tecnici), in modo da poter condividere in Commissione, per il
tramite di relazioni, temi e
dossier
che avete già messo in
atto, per averne contezza, e poi penso che sia utile anche per il
dibattito sulla Finanziaria.
L'obiettivo di questa mozione è pertanto quello di audire le
categorie in maniera propedeutica alla Finanziaria, in modo da
avere elementi utili per modificare l'impianto legislativo e -
perché no? - anche l'impianto legato alle risorse economiche, per
avere la possibilità - come avrete ben capito - di migliorare la
Finanziaria regionale 2018/2020. La proposta è quindi questa: se
potete e se siete interessati ad accogliere questa mozione
propedeutica alla Finanziaria.
Penso che l'intento del collega Marquis nell'illustrare questa
mozione fosse, sì, lo stato dell'arte, ma soprattutto fosse quello
di guardare al futuro. Se abbiamo gli elementi e il perimetro di
azione che lei sta mettendo in campo, anche a seguito del lavoro
svolto nell'ultimo anno, penso sia utile ai Commissari e a chi è
interessato a questo settore, in modo da poter presentare elementi
aggiuntivi in sede di dibattito di Finanziaria.
Presidente -
Ha chiesto la parola l'Assessore Nogara; ne
ha facoltà.
Nogara (UVP) -
Vorrei iniziare con quanto ha chiesto il
collega Restano. Noi stiamo cercando di fare un lavoro di controllo
su prodotti nostri, prodotti protetti. Il Corpo forestale sta
approntando dei corsi di specializzazione per il personale, che
secondo noi senz'altro dovranno essere abbinati al personale
dell'USL; può essere un discorso interessante, nel prosieguo di
questa attività.
Mi pare un po' strano il ragionamento del Consigliere Gerandin,
perché la III Commissione dovrebbe fare tutto il lavoro che gli
uffici preposti e addetti a questo stanno già facendo. Secondo me
la III Commissione dovrebbe essere informata sul lavoro che si sta
facendo, ma non solo quella, perché non è la sola Commissione
interessata a questo tema, bensì ci sono anche la IV e la II. Qui
nella sua mozione c'è scritto "la III Commissione" e io mi sono
adeguato, però ribadisco che il tema non riguarda solo la III
Commissione. Guardate che non c'è nessun problema a condividere
queste cose, le stiamo facendo e quindi spiegatemi il motivo perché
noi, come Governo regionale, dovremmo accettare questa mozione.
Sono tutte cose che stiamo attuando e che abbiamo intenzione di
portare a conoscenza di tutti i Consiglieri. Ragioniamo sullo
stesso piano. Come lei dice: perché non accettate la mozione? Io
dico: ma perché dobbiamo accettarla? Le cose le stiamo facendo e le
stiamo portando avanti, cerchiamo di condividerle.
Perché si dovrebbe accettare questa mozione? Io capisco non
facessimo qualcosa o le dicessi che vogliamo fare tutto nel nostro
Assessorato portandolo avanti con l'Assessore al turismo senza che
nessun altro lo debba sapere! Sarebbe la cosa più stupida del mondo
e allora le darei ragione. Quello che lei e voi mi chiedete in
questa mozione sono tutte cose che da diverso tempo stiamo facendo
e portando avanti, e abbiamo senz'altro l'intenzione di
condividerle con le Commissioni interessate.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Assessore, il nostro obiettivo era
di portare un contributo all'interno della Commissione riguardo a
iniziative che possono aiutare lo sviluppo dell'agricoltura.
Crediamo di avere qualche idea nell'ambito della manovrabilità
fiscale, ma da quello che abbiamo capito voi avete già le idee
chiare. Se ci può un attimo illustrare quali sono le iniziative che
intendete mettere in atto sotto questo profilo, se ci può
anticipare qualcosa, noi saremmo interessati. Diversamente, magari
le possiamo illustrare qualche proposta che abbiamo in mente
noi.
Presidente -
Ha chiesto la parola il Consigliere
Grosjean; ne ha facoltà.
Grosjean (UVP) -
È da un momento che sto cercando di
capire cosa si voglia.
Io credo che l'agricoltura abbia altri problemi rispetto a
quello che c'è scritto su questa mozione. In questo periodo poi si
stanno concretizzando tutte queste cose che sono state richieste:
da
Vins Extrêmes
al Concorso delle fontine, all'apertura dei
mercatini. Secondo me, però, l'agricoltura avrebbe bisogno di un
approfondimento, e lo stiamo facendo in collaborazione con
l'Assessore per riprogrammare questa benedetta agricoltura, per
farla crescere, perché il nostro problema è la produzione, è avere
il prodotto! Siamo scarsi di prodotto! Siamo bloccati sui
reimpianti dei vigneti, le aziende agricole sono in difficoltà
perché sono senza foraggio (quest'anno in più c'è il gelo), ma sono
senza foraggio per l'avanzata dei boschi. Abbiamo un'invasione di
boschi, abbiamo terreni incolti che aumentano, questi sono i veri
problemi nell'agricoltura! Poi, una volta che avremo il prodotto e
le eccedenze, o forse magari un momentino prima, andremo a vedere
di sviluppare. Si sta facendo un grande lavoro con la ristorazione
valdostana che è in attesa di avere dei prodotti. I nostri
ristoranti sovente non sanno da chi fornirsi, perché non c'è la
produzione!
Parlare semplicemente di promozione è interessante, per carità,
magari fa anche risonanza, ma l'importante sarebbe parlare di come
rilanciare l'agricoltura e aumentare la produzione. Stiamo
discutendo sovente con l'Assessore di come individuare delle linee
guida in tutti i settori per poter veramente dare un nuovo impulso
all'agricoltura, perché la potenzialità del territorio è grande e
la richiesta di prodotto a chilometro zero, del prodotto del posto,
è sempre più importante. Sappiamo che abbiamo un clima che ci
permette di fare tante cose, tante le stiamo già facendo, quindi
secondo me più che parlare di promozione così,
tout court
,
dobbiamo studiare veramente nuove linee guida per rilanciare questa
benedetta agricoltura valdostana.
Presidente -
Non ci sono altri interventi, possiamo
mettere in votazione? Chiedo ai colleghi di rimanere in aula. Ha
chiesto la parola il Consigliere Chatrian; ne ha facoltà.
Chatrian (ALPE) -
Capisco, collega, sicuramente lei
lavora in
tandem
con l'Assessore. Mi sembra però che eventi
come
Vins Extrêmes
e
Modon d'Or
fossero tutti già in
atto, non sono la novità di queste settimane.
L'obiettivo era un po' un altro: oggi non andiamo a modificare
la produzione del chilometro zero in Valle d'Aosta a livello di
produzione di fontina, piuttosto che di produzione vitivinicola o
piuttosto di altre produzioni, oggi indubbiamente l'intento non era
quello di dire che dobbiamo aumentare la produzione. L'intento era
invece un altro: fatto lo stato dell'arte della produzione ad oggi,
cerchiamo di allocarla sul mercato nel miglior modo possibile e, se
il prodotto è di qualità, vendiamolo in maniera adeguata, non
svendiamolo. Vediamo cosa può fare il pubblico insieme al privato,
quali sono le iniziative che si possono fare insieme, su quali il
pubblico non deve intervenire e su quali invece può essere utile
per sostenerlo oppure no. Oppure ci sono mercati che magari non
hanno neanche più bisogno del pubblico, e allora vuol dire che
quella filiera ha preso la strada corretta, nel senso che il
pubblico ha fatto da
startup
e poi il mercato si sostiene da
solo. Dall'altra parte, invece, ci sono dei prodotti dove il
mercato non si sostiene da solo: da qui l'obiettivo e l'intento di
questa iniziativa.
Io capisco che lei abbia un collegamento diretto con
l'Assessore, ma noi pensavamo di portare il nostro umile e semplice
contributo. Dal punto di vista promozionale mi risulta che certi
prodotti siano ancora allocati nei vari stoccaggi perché non ancora
venduti, quindi non è che ci manca il prodotto, forse il prodotto
va messo sul mercato in una certa maniera. Cerchiamo di dargli il
giusto valore, cerchiamo di venderlo bene, in modo che il
produttore abbia la possibilità di incassare soldi veri,
soprattutto rapportati equamente al lavoro, alla filiera che c'è a
monte. Questo era l'intento alla base della nostra iniziativa.
Sulla produzione e sul fatto che la ristorazione non ha la
quantità magari necessaria potremmo aprire un dibattito
interessante, perché ancora oggi numerosissime ristoranti non
utilizzano i prodotti a chilometro zero, i prodotti valdostani,
quindi il perimetro potrebbe essere ampiamente allargato.
Il nostro intento, Assessore Nogara, come ha ben capito, era
legato alla seconda parte, quella forse dove si può fare la
differenza subito, dove certi settori non hanno più bisogno del
sostegno pubblico, mentre invece certe filiere hanno bisogno in
questo momento di essere valorizzate e quindi accompagnate e
aiutate. Questo era l'intento della nostra mozione. Pensavamo di
essere utili al dibattito in Commissione.
Se eventualmente questa mozione non verrà accolta, nel prossimo
incontro in III Commissione chiederemo al suo Presidente di poter
audire e sentire in maniera propedeutica alla Finanziaria, anche
perché gradiremmo scrivere una parte della Finanziaria, quantomeno
proporre in aula o in Commissione degli emendamenti che vadano a
sostenere in maniera adeguata gli aiuti pubblici in un settore in
difficoltà. Questo era un po' l'intento della nostra
iniziativa.
Presidente -
Possiamo mettere in votazione. Dichiaro
aperta la votazione. La votazione è chiusa.
Presenti: 34
Votanti           
: 13
Favorevoli: 13
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perron, Rini, Rollandin, Rosset,
Testolin, Viérin)
Il Consiglio non approva.
