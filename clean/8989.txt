Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3510 del 24 febbraio 1988 - Resoconto
OGGETTO N. 3510/VIII - CONCERTO ORGANIZZATO DALL'ASSESSORATO
REGIONALE DEL TURISMO, URBANISTICA E BENI CULTURALI.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Torrione.
INTERPELLANZA
Si è svolto giovedì 4 febbraio u.s. al Cinema-Teatro (si fa per
dire!!) Giacosa di Aosta un concerto, organizzato dall'Assessorato
al Turismo, Urbanistica e Beni Culturali, che ha visto l'affollata
partecipazione di 55 spettatori (per l'esattezza 53 + la cassiera e
la maschera) in platea e di un centinaio in galleria.
Un successo di pubblico notevolissimo tanto che erano più
numerosi gli orchestrali che non le persone presenti appunto in
sala. E dire che l'orchestra era quella del Regio di Torino e il
baritono, Antonio SALVADORI, un nome di rilievo nel campo della
musica operistica!
Quali le cause, a prima vista di un simile "fiasco"? Senza
dubbio una scarsa pubblicità data alla manifestazione, una
presentazione fatta attraverso una locandina anonima e priva del
benché minimo elemento di richiamo (mancata elencazione dei brani e
degli autori, non citazione che l'orchestra era quella del Regio di
Torino ecc.) ed infine un programma di sala tirato a ciclostile e
mancante di qualsiasi informazione sul cantante e sull'orchestra. A
ciò si aggiunga come ciliegina finale, il fatto che il competente
ufficio manifestazioni dell'Assessorato al Turismo non era neppure
informato dell'iniziativa organizzata da altro Ufficio dello stesso
Assessorato. A prescindere da queste considerazioni, resta il fatto
che non è possibile concepire ulteriormente la gestione di
manifestazioni culturali in maniera così settoriale e cioè facendo
capo a due Assessorati: quello della Pubblica Istruzione e Cultura
e quello del Turismo.
Il bel risultato di un simile stato di cose è una mancanza non
solo di coordinamento ma anche di organizzazione vera e propria per
cui in un caso ci si avvale delle prestazioni di uno studio esterno
e nell'altro si lascia tutto all'estemporaneità e
all'improvvisazione.
Di qui la delusione di veder fallire un'iniziativa, come quella,
appunto, del concerto sinfonico, che pur aveva una sua validità sul
piano artistico e sotto il profilo musicale.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a)
i motivi che hanno determinato un'organizzazione
così scadente della manifestazione svoltasi al Cinema Teatro
Giacosa il giorno 4 febbraio u.s. e le ragioni per cui il
competente Ufficio dell'Assessorato al Turismo non è stato neppure
informato circa l'effettuazione della serata musicale;
b)
a quali cause sono da imputare le disfunzioni che
sovente si verificano nella gestione di iniziative di tipo
culturale patrocinate dall'Assessorato al Turismo, iniziative
peraltro apprezzabili sotto l'aspetto qualitativo e del valore
artistico;
c)
se la Giunta non ritenga opportuno di unificare
l'organizzazione di tutte le manifestazioni di tipo culturale,
creando un unico ufficio di coordinamento al quale competa anche il
compito di stabilire con anticipo un calendario di tutte le
iniziative culturali (concerti, mostre, esposizioni ecc. ecc.)
programmate con univocità di indirizzo, nell'ambito della Regione,
onde evitare, com'è già accaduto, la dannosa concomitanza di più
manifestazioni negli stessi giorni;
d)
se è infine intendimento dell'Assessorato al
Turismo di affidare, alla stregua di quanto già praticato
dall'Assessorato alla Pubblica Istruzione, incarichi di consulenza
esterna per la organizzazione di manifestazioni di competenza
dell'Assessorato stesso.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Faccio precedere l'illustrazione vera
e propria dell'interpellanza da una considerazione di carattere
generale.
Assistendo alle manifestazioni organizzate dalla Regione si
prospetta con sempre maggiore evidenza l'urgente necessità di
costruire un teatro. Ho dovuto constatare con un certo rammarico
che la nostra legge sulla realizzazione di un apposito teatro è
stata respinta perché prevedeva solo un intervento di tipo
finanziario. Sarebbe stato già un grosso vantaggio poter disporre
di 5 miliardi per una simile realizzazione, per la cui attuazione
l'appello non proviene solo dai cittadini, ma dagli stessi attori
che si agitano sulla scena di quello che, con molta benevolenza,
chiamiamo ancora cinema-teatro "Giacosa" di Aosta. Occorre
precisare ancora che ogni volta che si alza il sipario bisogna
essere corazzati contro le bronchiti, perché per la sala si
diffonde un'aria fredda che raggela anche i più focosi entusiasmi
degli spettatori presenti.
Tanto per essere credibile e per accogliere un suggerimento
dell'amico Assessore Faval, di questo problema ho parlato anche con
il sindaco di Aosta, il compagno Bich.
L'altra considerazione di carattere generale, che è anche
oggetto dell'interpellanza, riguarda il fatto che non è più
pensabile che l'organizzazione delle manifestazioni culturali della
Regione sia dispersa tra vari Assessorati e non faccia capo ad un
unico ufficio di coordinamento. Posso anche pensare che i due
Assessorati, quello della Pubblica Istruzione e quello che
sovrintende al Turismo, Urbanistica e Beni Culturali, abbiano delle
esigenze diverse ed intendano, giustamente, gestire ciascuno per
proprio conto le rispettive e diverse manifestazioni. Auspico,
però, che esista almeno una qualche forma di coordinamento,
altrimenti arriveremo al punto, come si è verificato l'anno scorso,
di avere manifestazioni addirittura concomitanti, a tutto danno di
coloro che vogliono seguire le manifestazioni che hanno qualche
validità culturale.
Io credo che la Giunta debba esaminare questo problema. Lo si
affidi ad un ufficio, che può essere identificabile anche
nell'ufficio-stampa o in una sua appendice, in modo che si sappia
che in Valle d'Aosta esiste un unico ufficio cui rivolgersi. Ciò
favorirebbe anche i turisti che, nel corso dell'estate, sono
letteralmente sommersi dalle manifestazioni organizzate
dall'Assessorato al Turismo, Urbanistica e Beni Culturali, a volte
dall'Assessorato alla Pubblica Istruzione e poi da tutti i Comuni,
dalle Aziende di soggiorno e dalle Pro Loco..., con un calendario
talmente denso da richiedere il dono dell'ubiquità per consentire
di seguire le manifestazioni in calendario.
Lungi da me qualsiasi intenzione di muovere qualche accusa
all'Assessore competente, ma, venendo all'oggetto specifico
dell'interpellanza, devo dire che la manifestazione che si è svolta
al cinema-teatro "Giacosa" il 4 febbraio scorso, si è rivelata come
un fiasco clamoroso, sul piano della partecipazione del pubblico. A
mio avviso la manifestazione non è stata pubblicizzata come avrebbe
meritato la presenza dell'orchestra del Teatro Regio di Torino e la
bravura del baritono Antonio Salvadori, che, come mi è stato
confermato, è un nome di tutto rilievo nel campo della musica
operistica. Mancava qualsiasi punto di riferimento perché il
pubblico venisse attratto da quella manifestazione. Il manifesto
era estremamente anonimo. In sala mancava il programma e si poteva
disporre solo di un foglio ciclostilato. Mancava qualsiasi
riferimento ai brani eseguiti e, praticamente, mancava tutto.
Perché le manifestazioni dell'Assessorato alla Pubblica
Istruzione - Forse perché è più bravo l'Assessore? Me l'ha
suggerito lui, eh! - sono organizzate con la giusta consulenza di
uno studio specializzato, che fa sì che tutto funzioni nel migliore
dei modi, mentre un altro Assessorato organizza le manifestazioni
in modo raffazzonato? A mio avviso, ciò non torna sicuramente ad
onore dell'Amministrazione regionale e neppure dell'Assessore che
l'organizza, proprio perché il contenuto di quella manifestazione
era valido e non doveva essere sprecata con la disattenzione con
cui la si è gestita.
Aggiungo che l'ufficio dell'Assessorato che generalmente
promuove le manifestazioni e che di solito provvede ad organizzare
questi concerti, non era neppure stato informato, per cui
l'organizzazione di quel concerto ha fatto capo ad un altro ufficio
dello stesso Assessorato. Ma tutto ciò non è assolutamente
pensabile, perché ne va di mezzo il buon nome dell'Amministrazione
nel suo insieme che fa una figura - mi si consenta l'espressione -
estremamente "barbina"! Questo stato di cose ha avuto la
conseguenza di avere più orchestrali sul palco che non pubblico in
sala.
Mi sono premurato, pertanto, di presentare questa interpellanza,
proprio per sollecitare gli Assessori o gli Assessorati a mettere
fine a questo stato di cose.
Approfitto dell'occasione per tirare un pochino le orecchie
all'amico Assessore Faval, che prima mi ha voluto lodare, per
ricordargli che il suo Assessorato si chiama solo Assessorato alla
Pubblica Istruzione e non Assessorato alla Pubblica Istruzione e
alla Cultura. Auspicherei che fosse fatta questa aggiunta, ma
dovrebbe essere una aggiunta ufficiale, altrimenti non sarebbe una
cosa giusta. Sui manifesti, infatti, appare solo la scritta
"Assessorato alla Pubblica Istruzione", ma la delega o la
competenza assessorile alla Cultura, pur esistendo all'interno
dell'Assessorato, non esiste nella denominazione dello stesso. Ho
così dato a Faval quello che era di Faval.
(...INTERRUZIONE dell'Assessore FAVAL...)
Ritengo che sia interesse dell'Assessorato completare la sua
denominazione, anche perché gestisce una notevole quantità di
manifestazioni culturali, per cui ritengo giusto che il nome
"Cultura" compaia anche nella denominazione dell'Assessorato.
FAVAL (fuori microfono):
Nella prossima legislatura!
TORRIONE (P.S.I.):
Quelli che saranno presenti in
Consiglio nella prossima legislatura risolveranno tutti i problemi
della Valle d'Aosta.
Io ho finito la mia illustrazione e spero che l'Assessore al
Turismo, Urbanistica e Beni Culturali non se ne abbia a male per
questa mia iniziativa che vuole contribuire a risolvere i problemi
ed a riqualificare le varie proposte nel miglior modo possibile,
proprio allo scopo di evitare che manifestazioni di indubbio valore
artistico e culturale siano sconfitte da un'organizzazione
estremamente modesta, con il risultato di avere una sala
desolatamente vuota, che suona quasi offesa nei confronti degli
artisti chiamati in Valle d'Aosta ad attendere ad un loro preciso
compito.
Grazie.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Prima di rispondere alla domanda sul caso
specifico del concerto lirico-sinfonico, tenutosi giovedì 4
febbraio presso il cinema-teatro "Giacosa" di Aosta, occorre fare
una premessa.
È assolutamente ingiusto ed inesatto parlare di estemporaneità e
di improvvisazione nei confronti dell'Assessorato al Turismo,
Urbanistica e Beni Culturali, che per due anni di seguito ha
organizzato e coordinato le manifestazioni di spettacoli estivi
sotto la denominazione "Valle d'Aosta: Arte e Musica", ottenendo
risultati lusinghieri sia dalla critica sia dal pubblico.
L'organizzazione, che si avvale di un consulente artistico esterno
e della propria struttura, è stata ritenuta soddisfacente non solo
dal numerosissimo pubblico presente, ma anche dagli stessi artisti,
tant'è vero che continua a ricevere richieste di partecipazione da
parte di musicisti di tutta l'Europa.
Entro ora nel merito dell'interpellanza. Il concerto del 4
febbraio, per il quale lamentiamo la non perfetta organizzazione, è
da ritenersi comunque un caso isolato. Le cause della scarsa
affluenza del pubblico non possono essere addebitate esclusivamente
alla mancanza di pubblicità. Per quello spettacolo era stata
predisposta l'affissione di circa 300 locandine in tutta la città e
la notizia del concerto era stata trasmessa dal TG-3. Oltre
all'invio degli inviti-omaggio alle autorità, è stata predisposta
anche la spedizione di ben 400 inviti informativi, in aggiunta al
congruo numero consegnato agli amici della lirica.
Siamo, comunque, d'accordo con il Consigliere Torrione sul fatto
che, da parte dei vari settori che organizzano spettacoli
nell'ambito dell'Amministrazione regionale, ci debba essere un
certo coordinamento, per evitare sovrapposizioni di attività che
sortiscono sempre risultati negativi, in quanto disorientano lo
spettatore.
Queste sovrapposizioni, purtroppo, si verificano con le
manifestazioni organizzate dalle Pro Loco. Per ovviare a tali
inconvenienti, abbiamo provato a predisporre programmi congiunti,
che abbiamo anche pubblicato, ma è successo a volte che all'ultimo
momento abbiano cambiato idea, per cui sulla locandina era indicato
uno spettacolo, ma la gente che si presentava si sentiva dire che
lo spettacolo era stato rinviato di qualche giorno per varie
ragioni. Ciò conferma che le Pro Loco funzionano un po' per conto
loro e l'eventuale coordinamento riesce difficile da ricercare.
È opportuno, peraltro, fare il possibile per ricercare un certo
coordinamento tra i due Assessorati in questione.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Tutto sommato, mi ritengo abbastanza
soddisfatto della risposta dell'Assessore, anche perché, molto
onestamente, egli ha riconosciuto che all'interno dell'Assessorato
si sono verificate alcune disfunzioni.
Per carità! È ben lungi da me l'intenzione di criticare
l'organizzazione della stagione estiva ed in particolare il
programma "Valle d'Aosta: Arte e Musica", per il quale avevo già
avuto modo di formulare i miei complimenti all'Assessorato. Dico
solo che, in questi ultimi tempi, specie in occasione della
rappresentazione di due opere liriche e dell'esibizione di
un'orchestra sinfonica, si sono verificati degli inconvenienti.
Ciò, a mio avviso, è un grosso peccato perché la validità degli
interpreti ed il pregio artistico delle rappresentazioni non
meritavano certamente una così scarsa partecipazione di
pubblico.
Mi fa piacere che l'Assessore abbia riconosciutola validità
della mia osservazione sull'opportunità di un maggiore
coordinamento complessivo, non solo tra i due Assessorati più
direttamente interessati, anche se mi rendo conto che ci sono delle
difficoltà. Occorre riconoscere, però, che un unico calendario
delle manifestazioni che si svolgono in Valle d'Aosta, d'estate e
d'inverno, potrebbe efficacemente contribuire a diffondere
un'immagine più qualificante delle varie attività.
Torno a ribadire che durante l'estate, a volte ci si trova
nell'imbarazzo della scelta tra le manifestazioni che si svolgono
nelle varie località, mentre in alcuni giorni non si svolge
assolutamente niente. Io credo che tutta la materia debba essere
rivista, in accordo con l'Assessorato alla Cultura, perché questa
situazione rischia di degenerare un pochino e di porre di fronte a
brutte figure chi, dando prova di notevole spirito di iniziativa,
riesce a promuovere manifestazioni come appunto quella che si è
svolta il 4 febbraio al cinema-teatro "Giacosa" di Aosta.
Detto questo, mi auguro che in futuro non si abbiano più a
ripetere inconvenienti del genere e che l'auspicato coordinamento
si concretizzi rapidamente, proprio per evitare gli inconvenienti
che ho esplicitato nel testo della mia interpellanza.
Grazie.
