Classificazione
FINANZA REGIONALE E LOCALE
Finaosta



Oggetto del Consiglio n. 1606 del 23 novembre 2005 - Resoconto
OGGETTO N. 1606/XII - Rideterminazione della posizione debitoria
della società Artech S.r.l.. (Interrogazione)
Interrogazione
Premesso che:
- Aosta Factor srl - società controllata dalla Regione
tramite Finaosta spa, che ne detiene il 52% del capitale - avrebbe
concordato tra la fine dello scorso anno e l'inizio del 2005 in via
transattiva con la società Artech srl, esposta per circa 700 mila
euro con la predetta società finanziaria, una rideterminazione
della sua posizione debitoria rinunciando a circa 500 mila
euro;
- recentemente la società Artech srl ha ottenuto
l'omologazione della procedura del concordato preventivo che
prevede il pagamento di almeno del 40% dei creditori chirografari e
la soddisfazione integrale dei creditori privilegiati;
I sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) se corrisponde a verità l'intercorso accordo transattivo
e, in caso affermativo, quali sono i termini dello stesso e quando
è stato sottoscritto;
2) i presupposti, le modalità e le garanzie poste a base sia
del finanziamento a suo tempo erogato, sia del successivo accordo
transattivo tra Aosta Factor srl ed Artech;
3) se l'accordo citato in premessa ha già avuto
esecuzione;
4) se negli ultimi cinque anni Aosta Factor srl ha provveduto
ad effettuare sconti di tali importi o in tali percentuali a suoi
debitori.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Avevo chiesto al collega Frassy, nelle fasi
precedenti al Consiglio, di rinviare la discussione
sull'interrogazione in oggetto, non tanto perché questo tipo di
richiesta non fosse completa, ma per una questione di diritto,
perché questa interrogazione - torno sul tema perché in precedenti
Consigli abbiamo fatto una disquisizione su questo - riguarda una
società, la "Aosta Factor", che non è partecipata dalla Regione. È
una società che ha una partecipazione di "Finaosta" e quindi non ha
un rapporto di controllo con l'Amministrazione regionale; per cui,
sia ai sensi del "116", sia rispetto all'attività consiliare, è
sottratta da questo tipo di controllo.
Già nel Consiglio del 18 luglio abbiamo iscritto questo
argomento, che è stato da me sottoposto per l'attività del "Centro
Sviluppo", e questo tipo di argomento è stato oggetto delle stesse
considerazioni con l'interpellanza posta, sempre dal Consigliere
Frassy, il 28 aprile 2005. Rispetto a questo ho già dato alla
Presidenza del Consiglio i pareri legali che supportano quanto
affermato; ho chiesto alla Presidenza del Consiglio di poter
disporre di un approfondimento di tipo legale. Al collega Frassy -
che so che ha questa sensibilità di tipo giuridico - ricordo che
c'è una recentissima pronuncia del TAR della Toscana, datata 7
giugno 2005, dalla quale risulta che è legittimo il diniego di
accesso agli atti verbali del "CdA", opposto da una società a
capitale pubblico totalitario, in cui sono soci più enti locali,
nel caso in cui difetti l'assenso all'esercizio del diritto di
accesso da parte di uno degli enti, non potendosi ricondurre una
società, sia pure a carattere pubblico, ma differentemente
partecipata, alla nozione di ente dipendente da una sola
amministrazione. Non ho la verità in tasca, però questo tipo di
discorso per "Aosta Factor" è ancora più pregnante, perché non ci
sono solo soci pubblici; all'interno del capitale sociale di "Aosta
Factor" abbiamo delle società finanziarie esterne che erano
riconducibili alla partecipazione originaria di "Factorit"; per
cui, per evitare di dare delle risposte che ledono interessi o che
non sono conformi alla procedura, credo che rispetto a questo
argomento non c'è un diniego, ma c'è la richiesta di un
approfondimento.
Nell'interpellanza di aprile ho già avuto modo di dare lettura
al collega Frassy della risposta che mi è stata fornita da
"Finaosta" che diceva: "Con riferimento all'interrogazione prot. n.
5305 del 28 aprile 2005, presentata dai Consiglieri Dario Frassy,
Enrico Tibaldi, Massimo Lattanzi, relativa a fatti inerenti la
società "Aosta Factor S.p.a.", vi precisiamo che, in base alle
norme contenute nel Regolamento del Consiglio regionale, queste
informazioni non sono dovute. A tale proposito vi inviamo parere
reso in data odierna dall'avv. Gianni Maria Salacco a conferma di
quanto dallo stesso già dichiarato con suo precedente parere del 14
ottobre 2004. Vi precisiamo infine che la partecipazione di
"Finaosta S.p.a." nella società "Aosta Factor S.p.a." non è neppure
detenuta su mandato regionale, ma essa è da annoverare fra quelle
possedute in gestione ordinaria".
Rispetto a questo tipo di discorso chiedo pertanto al Presidente
del Consiglio e al collega Frassy di verificare se è possibile
formulare congiuntamente un quesito e un approfondimento legale,
che metta tutti nella tranquillità di poter esercitare nell'ambito
delle disposizioni vigenti il proprio mandato.
Président - La parole au Conseiller Frassy.
Frassy (CdL) - La politica è l'arte del possibile, quindi non mi
stupisco più di tanto, però rifiutiamo "in toto" questa
interpretazione, perché penso che il Presidente del Consiglio,
nell'aver iscritto per la seconda volta questo argomento, abbia
ritenuto che ci fosse la competenza da parte di questo Consiglio e,
di conseguenza, il dovere da parte della Giunta e dell'Assessore di
dare delle risposte.
Vedo che la sua risposta di oggi, Assessore, è già cambiata
rispetto alla risposta del 13 luglio, perché quell'interrogazione
del 28 aprile venne discussa il 13 luglio. Lei disse allora che era
una società assoggettata al controllo della Banca d'Italia, di
conseguenza c'era il rischio di fare la turbativa al sistema
bancario, oggi vedo che ha avuto il buon gusto di lasciar perdere
la turbativa al sistema bancario; poi faceva riferimento ad un
parere di cui oggi ha dato una sintesi, ma di cui non ha fornito
lettura né la volta scorsa, né oggi. Il discorso della gestione
speciale e della gestione ordinaria è un fesseria grande come una
casa, perché gestione ordinaria e gestione speciale esiste solo per
"Finaosta"; tutte le altre società - cito le funivie in modo che
cito un settore che raggruppa parecchi attori o comparse... - non
hanno la distinzione fra gestione ordinaria e gestione speciale, di
conseguenza questa è una gestione che non ha nulla a che fare con
l'attinenza.
Le do alcuni dati su "Aosta Factor". Allora, "Finaosta" aveva
sottoscritto un prestito obbligazionario convertibile nel 1999
emesso da "Aosta Factor" per 10 miliardi di lire; quando è venuto a
scadenza, "Finaosta" ha fatto la scelta di convertirlo in capitale
di "Aosta Factor", perciò rispetto all'interrogazione nelle sue
premesse devo correggere un dato, nel senso che "Finaosta"
partecipa "Aosta Factor" non per il 52% - come era scritto - ma per
il 79%; pertanto "Aosta Factor" è partecipata al 79% da "Finaosta"
e dunque da questa controllata...
(interruzione dell'Assessore Marguerettaz, fuori
microfono)
... le dico a maggior ragione, allora, i soldi di "Finaosta"
fino a prova del contrario hanno nel 70 e oltre per cento
provenienza pubblica. C'è ormai giurisprudenza consolidata a cui si
è dovuto riconvertire il Presidente della Regione Caveri, che in
questo momento non è in aula, ha dovuto smentire sé stesso una
settimana fa, spedendo alla Corte dei Conti il "dossier GS" sul
presupposto di pareri legali che dicevano che tutti i denari
pubblici, indipendentemente dalla veste privatistica o meno, sono
soggetti al controllo contabile. Questo per dirle che il controllo
pubblico sul denaro pubblico sussiste a prescindere dalle forme
societarie e gli incroci societari, perciò su questo argomento,
lei, Assessore, è completamente fuori strada!
Auspico che il Presidente del Consiglio censuri questo
atteggiamento recidivo dell'Assessore, anche perché qui il problema
è politico, lo abbiamo capito tutti! Infatti, se anziché chiamarsi
"Artech" si chiamasse "Catanzaro S.r.l.", la risposta sarebbe già
arrivata; la risposta invece non arriva perché c'è un imbarazzo
politico! Quando lei mi dice: "ma la politica è una cosa diversa",
allora le devo ricordare come si fanno le nomine in "Aosta Factor"
o in "Finaosta"? Sono nomine politiche! La Regione Calabria -
parlavamo di Catanzaro - ha fatto una norma che impedisce di
inserire parenti a tutti i livelli della gestione amministrativa,
dimostrando quindi il buon gusto di mettere un punto fermo sulla
commistione politica parenti! La nostra Regione, invece, ha sempre
fatto dei parenti un elemento attivo della politica, è evidente che
non arriverà a una legge del genere!
Allora la società "Artech" è una società che ha avuto un
trattamento che riteniamo - se non fortunato - quanto meno
originale rispetto a situazioni subite - uso appositamente il
termine "subite" - da altre aziende, che hanno avuto lo sconto
fatture con "Aosta Factor S.r.l.". Da notizie che abbiamo e che
sono confermate da atti pubblici, "Aosta Factor" era indebitata per
una cifra significativa che è stata scontata di circa il 75%, cioè
su 700 mila euro di esposizione finanziaria con "Aosta Factor",
"Artech S.r.l." le è stata scontata per qualcosa come 500 mila
euro!
Il problema è gravissimo e su questo chiederemo tutti gli
approfondimenti necessari, perché successivamente a questo accordo
che "Artech" ha fatto con "Aosta Factor", "Artech" ha chiuso i
battenti con un concordato preventivo; mentre ad "Aosta Factor
S.r.l." controllata da "Finaosta", denari pubblici, è stato
restituito il 25% di questi denari, a tutti gli altri creditori
"Artech" ha riconosciuto il 40%! Vogliamo capire quali sono i
motivi che hanno penalizzato i denari pubblici. Su questo
presenteremo interrogazioni ed esposti, se necessario, perché
l'intreccio che c'è fra le nomine fatte in "Finaosta", componenti
della Giunta e azionariato di "Artech" è ormai acclarato. Riteniamo
che sia scandaloso e immorale che in questa Regione ci sia una
commistione fra politica, denari pubblici e interessi personali e
su questo andremo fino in fondo!
