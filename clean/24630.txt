Classificazione
ENTI LOCALI
Comuni
OPERE PUBBLICHE



Oggetto del Consiglio n. 27 del 23 luglio 2008 - Resoconto
OGGETTO N. 27/XIII - Interrogazione: "Criteri di
realizzazione di alcune opere, nella città di Aosta, previste nel
Piano grandi opere di Aosta".
Interrogazione
Preso atto del programma del Governo regionale presentato
nella seduta del Consiglio regionale del 1° luglio 2008, che al
punto LLPP - Grandi opere e viabilità esprime la determinazione di
voler realizzare una metropolitana leggera, "favorendo la
realizzazione del teleriscaldamento...";
Constatato che è già in essere una recente convenzione
stipulata tra il Comune di Aosta e la società TELCHA, incaricata di
realizzare la rete e la costruzione della centrale termica nell'ex
area Cogne, secondo il progetto di teleriscaldamento che la citata
società ha già presentato;
Visto che, secondo quanto emerso fino ad oggi, l'opera aveva
un costo previsto di 50 milioni di euro, già saliti a circa 70 mlm
stando alle stime fornite il 10 luglio 2008 dal Presidente di CVA
Riccardo Trisoldi, e un tempo di esecuzione presunto di 5
anni;
Atteso che l'energia prodotta dovrebbe ridurre in modo
consistente l'inquinamento derivante da CO2 e da polveri sottili,
nonché produrre un notevole risparmio di combustibile
fossile;
Rilevato che anche in alcuni alloggi di edilizia pubblica
residenziale, ad esempio nel quartiere Cogne, esistono ancora
impianti tradizionali e/o privati nei singoli appartamenti in
attesa di impianti centralizzati, la cui realizzazione è rinviata
alla realizzazione del teleriscaldamento;
i sottoscritti Consiglieri regionali
Interrogano
l'Assessore competente per sapere:
1) se è prevista in concomitanza con la progettazione della
metropolitana leggera una riprogettazione del
teleriscaldamento;
2) se la scelta di far collimare i lavori delle varie opere,
che comprendono anche il trasporto pneumatico dei rifiuti solidi
urbani, comporterà un dilatamento nei tempi della realizzazione
delle opere di teleriscaldamento ed eventuali costi
aggiuntivi;
3) se eventuali variazioni dell'iter burocratico-progettuale
e tempistiche diverse da quelle sino ad ora previste possano
comportare costi amministrativi, sociali e risarcimenti danni per
la società TELCHA coinvolta finora nel progetto;
4) se in qualche modo e in quali forme è stato coinvolto in
queste decisioni il Comune di Aosta.
F.to: Donzel - Fontana Carmela - Rigo
Presidente
- La parola all'Assessore alle opere
pubbliche, difesa del suolo e edilizia residenziale pubblica,
Viérin Marco.
Viérin M. (SA-UdC-VdA)
- Nell'aprile 2007 la società
"Telcha S.r.l." ha presentato al Comune di Aosta un progetto
preliminare per il teleriscaldamento del centro abitato di Aosta.
Nel mese di settembre 2007 il Consiglio comunale ha approvato una
mozione di indirizzo con la quale ha impegnato il Sindaco e la
Giunta a predisporre uno schema di convenzione per regolare i
rapporti fra la città di Aosta e la società "Telcha S.r.l.", schema
che il Consiglio comunale ha approvato il 13 febbraio 2008. In via
autonoma su questo tema la società "Telcha S.r.l." ha avviato la
redazione di uno studio di fattibilità per la realizzazione di un
cunicolo tecnologico sottostante le principali vie cittadine,
almeno per le arterie principali nord-sud ed est-ovest, con una
tripla finalità: avere minori disagi nell'esecuzione dei lavori,
abbreviare i tempi di realizzazione ed eventualmente poter
ospitare, oltre al teleriscaldamento, tutti i servizi a rete, vale
a dire linea elettrica, telefonica, acquedottistica, trasmissione
dati, eventuali condutture ulteriori idriche, con esclusione solo
delle tubazioni per la distribuzione del gas. Infatti i tunnel
potrebbero scorrere a quote variabili e sotto il livello dei piani
archeologici e delle altre strutture di servizio, evitando in tal
modo soprattutto nell'area della cinta muraria romana più
urbanizzata sia di intercettare i servizi esistenti, sia gli strati
archeologici. I tempi per la costruzione dei tunnel previsti
sarebbero decisamente inferiori ai tempi per gli scavi in
superficie, in quanto, come precedentemente detto, non si
intercetterebbero servizi esistenti e/o aree archeologiche.
Verrebbe inoltre evitato quasi totalmente il problema del
ripristino del manto stradale. Nei tunnel ovviamente i vari servizi
potranno essere ospitati anche in fasi successive, permettendo così
alle varie amministrazioni o enti flessibilità organizzative. La
Regione pertanto intende verificare e perseguire la soluzione di
aumentare le dimensioni dei tunnel da 3 metri circa a 6-7 metri
circa, per ospitare, oltre ai servizi appena citati, anche un metro
leggero e una rete di trasporto pneumatico dei rifiuti solidi
urbani. L'esempio di altre città che utilizzano sistemi a tunnel,
Parigi ed altre, dà ampie garanzie sia di cantieri che di servizi;
infatti i cantieri di lavorazione esterni riguardano solo lo
smaltimento di quanto scavato e sono concentrati solo in alcuni
punti e superfici molto limitate: questo eviterebbe lavori come
quelli che abbiamo oggi su Aosta quale il tratto di Via
Sant'Anselmo, il quale porta alcune discussioni che sono ancora
all'ordine del giorno sui tempi di esecuzione e di blocco delle
attività commerciali. Appena saremo in possesso di una
documentazione tecnica amministrativa ed economica di fattibilità,
procederemo ad un sereno confronto e ad una giusta concertazione
con l'Amministrazione comunale di Aosta.
Presidente
- La parola al Consigliere Donzel.
Donzel (PD)
- Ringrazio l'Assessore, anche se, a dire il
vero, mi pare sia sfuggito alla vera ragione della questione, nel
senso che è certo che noi avevamo conoscenza del fatto che la
società "Telcha" avesse l'intenzione di fare un tunnel tecnologico
che consentisse una maggiore rapidità nell'esecuzione dei lavori,
che spesso, quando sono fatti nella città di Aosta, con tutta la
città antica, romana, creano non pochi problemi quando sono fatti
alla luce del sole, è però vero che siamo preoccupati per il fatto
che, da alcune informazioni che abbiamo avuto, emerge che gli scavi
previsti dalla "Telcha" non sono tal da consentire il passaggio di
una metropolitana leggera e che va rivisto l'intero progetto.
Almeno ci dicono i tecnici che va fatto un progetto nuovo, non
quello che aveva in mente di fare la "Telcha" per il
teleriscaldamento. Vorremmo avere al più presto indicazioni di
questo nuovo progetto, per capire se la natura di tale progetto che
richiede una maggiore ampiezza e dei costi superiori sia già
preventivata, non sia solo un'idea, ma sia qualcosa di operativo,
perché nel caso del teleriscaldamento si trattava di qualcosa di
già operativo.
Infine vorrei ribadire che il Comune di Aosta era assolutamente
all'oscuro di questa variazione, tanto che aveva provveduto alla
convenzione della "Telcha" senza prevedere metropolitane e cose del
genere. È il caso che al più presto vi sia un incontro con il
Comune di Aosta per dare ragione di quanto si sta decidendo di
fare, per valutare se questo sia o meno nelle intenzioni
dell'Amministrazione comunale. Non ravvisare per l'ennesima volta a
parole la dichiarata volontà di un rapporto con l'Amministrazione
di Aosta e poi ogni volta quest'ultima apprende dai giornali delle
decisioni del Consiglio e della Giunta.
