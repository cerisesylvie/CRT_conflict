Classificazione
LAVORO



Oggetto del Consiglio n. 2257 del 5 aprile 2023 - Resoconto
OGGETTO N. 2257/XVI - Interpellanza: "Interventi volti a
favorire l'incontro di domanda e offerta lavorativa presso i centri
per l'impiego con particolare riferimento ai percettori di reddito
di cittadinanza".
Bertin (Presidente) -
Punto n. 29. Illustra il
consigliere Ganis.
Ganis (LEGA VDA) -
Questo breve
excursus
vuole
fare un po' di chiarezza su un tema molto delicato, che riguarda il
reddito di cittadinanza, una misura di politica attiva del lavoro
di contrasto alla povertà, alla disuguaglianza e all'esclusione
sociale di cui i cittadini possono beneficiare. Già vent'anni anni
fa veniva pubblicato, tramite i lavori della Commissione Onofri, un
quadro sulla situazione di povertà nel nostro Paese al fine di
introdurre uno schema di reddito minimo di inserimento. Si trattava
di un rapporto utile per un progetto organico di riforma che portò
in alcuni Comuni italiani la sperimentazione del reddito minimo di
inserimento, un sussidio accompagnato da programmi di inserimento
lavorativo. Caduto il Governo Prodi, ci fu il Governo Berlusconi,
il quale propose di sostituire il reddito minimo di inserimento con
il reddito di ultima istanza, mai entrato a regime e naufragato tra
ricorsi e dibattiti. Successivamente subentrò il Governo Monti,
definito il Governo delle scelte impopolari, delle riforme
economiche, fiscali e previdenziali, ricordiamo la riforma delle
pensioni, delle liberalizzazioni delle licenze e senza mai
discutere il tema perché si tornò alle elezioni.
Arriviamo negli ultimi anni, nel 2019, quando il Governo Conte
introdusse il reddito di cittadinanza, un sostegno economico
rivolto alle famiglie con reddito inferiore alla soglia di povertà
associato a un percorso di reinserimento lavorativo e di inclusione
sociale. È proprio su questo punto che verte l'interpellanza,
perché se, da una parte, il reddito di cittadinanza ha ridato
dignità a molte famiglie, allo stesso tempo è giusto che chi lo
percepisce, ed è ovviamente nelle condizioni fisiche di poterlo
fare, dedichi una parte del suo tempo come lo prevede il decreto in
lavori utili alla comunità. Ecco che i famosi progetti in un tempo
utili alla comunità ai quali i percettori del reddito di
cittadinanza dovrebbero partecipare hanno avuto un esito negativo,
basti pensare che nel solo Comune di Aosta su 318 percettori del
reddito di cittadinanza solo 13 sono stati coinvolti nei PUC e
questo l'ha anche evidenziato il collega Manfrin in una sua
iniziativa; progetti che molti Comuni valdostani, dopo una serie di
verifiche, non hanno mai attivato per svariati motivi.
Altra nota dolente è il fatto che tra gli obblighi del
beneficiario vi era - perché sono cambiate un po' le carte in
tavola - quello di accettare almeno una su due offerte di lavoro
congruo, oggi modificato dalla nuova legge di bilancio 2023, che
porterà delle novità sul reddito di cittadinanza,
in primis
quella che i percettori del reddito di cittadinanza dovranno
accettare la prima offerta di lavoro, altrimenti si perderà il
sussidio, perché oggi sicuramente il reddito di cittadinanza va
rafforzato nel suo programma e rivisto nelle sue misure. Per questi
motivi, la legge di bilancio ha modificato in senso restrittivo il
reddito di cittadinanza, prevedendone per il 2024 l'abolizione,
anche se il Governo nazionale intenderà mettere in campo una nuova
misura di contrasto alla povertà.
In base a queste considerazioni, interpello l'Assessore
competente per conoscere il numero di cittadini valdostani che sul
totale dei percettori del reddito di cittadinanza possono essere
nelle condizioni di accettare delle proposte lavorative, il numero
di percettori del reddito di cittadinanza a cui sono state
sottoposte delle offerte di lavoro e quanti hanno rifiutato o
accettato la proposta e quali siano le azioni messe in campo o che
si intendano mettere in campo in ordine al Centro per l'impiego al
fine di favorire l'incontro di domanda e offerta lavorativa alla
luce degli studi citati in premessa.
Presidente -
Risponde l'assessore Bertschy.
Bertschy (AV-VdA Unie) -
Vado velocemente alle risposte
perché sono lunghe e poi per fare due considerazioni sul reddito di
cittadinanza e quelle cose anche che ci siamo detti ieri come
Assessori regionali con il ministro Calderone, e ringrazio per la
disponibilità a spostare l'iniziativa a questa mattina.
"Il numero di cittadini valdostani che sul totale dei percettori
del reddito di cittadinanza possano essere nelle condizioni di
accettare le proposte lavorative": i dati sono molto variabili, nel
senso che la fotografia ovviamente non è una fotografia che rimane
determinata per lungo tempo, comunque il numero di domande accolte
ad oggi, 13 marzo 2023, quindi era datato già al tempo della
risposta, e notificate al CPE è di 432 domande, all'interno di
queste domande 214 beneficiari sono stati inviati al servizio
sociale per la presa in carico, 70 beneficiari sono stati esclusi
dagli obblighi per frequenza regolare corso di studi, età pari o
superiore ai 65 anni, invalidità ai sensi della legge 68/1999 o per
il fatto che sono occupati con reddito da lavoro subordinato
superiore a 8.174 euro annui o da lavoro autonomo superiore a 5.500
euro, 35 beneficiari sono stati esonerati per carico di cura,
frequenza corso di formazione, inserimento in tirocinio
extracurriculare, lavoratori sotto la soglia di reddito. Sono
infine esonerati i beneficiari che, a causa delle proprie
condizioni di salute, presentano attestazione del medico competente
che ne certifichi l'impossibilità a partecipare a un percorso di
reinserimento, 97 beneficiari sono tenuti alla stipula del patto
per il lavoro, pertanto tenuti alla partecipazione a un percorso di
inserimento lavorativo, 16 beneficiari sono attualmente in fase di
collocazione. Si precisa comunque che i dati sono in continua
trasformazione, come le dicevo in precedenza.
"Il numero di percettori del reddito di cittadinanza a cui sono
state sottoposte delle offerte di lavoro, in subordine quanti hanno
rifiutato o accettato la proposta": da un'analisi delle
comunicazioni obbligatorie di avviamento effettuate, a partire
dall'entrata in vigore della misura, 1.212 beneficiari su 2.153
totali hanno avuto almeno un avviamento nei 18 mesi di fruizione
del beneficio. Guardando al macro codice Ateco degli avviamenti dal
2019 ad oggi, i settori di maggiore interesse sono i seguenti: la
stragrande maggioranza delle assunzioni riguarda il settore
turistico, 1.071 totali, seguono il settore del noleggio, agenzie
di viaggio, i servizi di trasporto alle imprese, all'agricoltura,
silvicoltura, la sanità e l'assistenza sociale, il commercio, il
lavoro domestico e, grazie inoltre alle chiamate pubbliche ai
concorsi, vi sono stati 170 avviamenti; ovviamente stiamo parlando
di avviamenti, non di persone, che potrebbero essere più avviamenti
per la stessa persona. Rispetto invece alle segnalazioni di eventi
di condizionalità per mancata accettazione di offerta congrua o di
politica attiva, si registrano dal 2019 al 2021 segnalazioni a
carico di 19 differenti beneficiari.
"Quali siano state le azioni messe in campo che si intendono
mettere in campo in ordine al centro per l'impiego al fine di
favorire l'incontro della domanda e offerta lavorativa alla luce
degli studi citati in premessa": l'obbligo assunto da chi stipula
il patto per il lavoro è quello di partecipare a un percorso
personalizzato di inserimento e reinserimento lavorativo, molto
spesso infatti i beneficiari di reddito di cittadinanza presentano
una scarsa scolarizzazione e percorsi professionali connotati da
mansioni non qualificate, esperienze risalenti nel tempo o
sporadiche e con competenze obsolete. Queste caratteristiche e non
tanto il fatto di percepire il reddito di cittadinanza in sé li
rendono evidentemente non immediatamente pronti alla fase di
incrocio domanda e offerta poiché lontani dai
desiderata
delle aziende. L'obiettivo perseguito dai servizi, oltre
all'accompagnamento al lavoro, è quello di rendere quest'ultimo
effettivo ed efficace e ciò mediante il rafforzamento delle
competenze dei singoli lavoratori avviandoli a percorsi formativi
di qualificazione o riqualificazione. Tra le iniziative proposte ai
beneficiari, a seconda delle esigenze della specificità di ciascun
soggetto, sono stati proposti il progetto GOL, di cui beneficiari
RdC sono
target
primario, che prevede percorsi di
accompagnamento al lavoro, di aggiornamento o riqualificazione
professionale, percorsi di rete con altri servizi territoriali; il
progetto regionale "Bon Emploi", che ha preceduto GOL attraverso la
sperimentazione che abbiamo proposto per arrivare un po' in
anticipo rispetto alla misura del PNRR, che si propone un percorso
individualizzato di ricerca attiva del lavoro, l'accesso ai servizi
specialistici offerti dai CPI, orientamento, incrocio
domanda-offerta, mobilità geografica, sportello impresa, area
inclusione, il progetto "Riattivazione" all'interno del quale sono
gestiti, tra le altre iniziative, i PUC, la cui attivazione è di
competenza comunale. Questa è una segnalazione che comunque abbiamo
fatto al Ministro, al di là dell'effettiva volontà o meno del RdC o
dei Comuni in una situazione così diversa, con Comuni così piccoli,
con la complicazione amministrativa che ci sta dietro
all'attivazione di un PUC, sarà una delle cose da rivedere nella
nuova misura, perché è stata veramente di difficile applicazione;
la partecipazione ai PIA. Per ciò che attiene infine al citato
studio, si sottolinea come il numero degli avviamenti nel settore
turistico di beneficiari di RdC sia nettamente superiore a quello
registrato nelle altre aree produttive.
Va peraltro sottolineato il dato di analisi complessiva della
misura del reddito di cittadinanza. Così come emerso nel recente
incontro svoltosi tra il Ministro del lavoro e noi Assessori,
quello di ieri pomeriggio, emerge la necessità di una profonda
revisione dello strumento stesso, come peraltro già previsto nella
normativa. Infatti, quello che sottolineiamo come Assessori, il
punto cruciale sul quale si vuole porre l'attenzione è una più
accurata identificazione delle categorie fragili e in condizioni di
povertà, sia assoluta che relativa, sulla quale indirizzare una
misura di sostegno al reddito a intensità variabile, distinguendola
dalla categoria degli occupabili, che nei fatti si è mostrata
decisamente più ridotta nei numeri, ai quali proporre politiche
attive del lavoro che ne favoriscano l'inserimento e il
reinserimento.
Una considerazione appunto conclusiva: è talmente complesso il
tema del reinserimento lavorativo ma del sostegno al reddito che la
semplificazione data dalla presentazione del reddito cittadinanza,
quando si è attivato, ha creato delle grandi illusioni sia alle
persone che al sistema; è necessario, e devo dire che mi pare che
si stia facendo questo lavoro tra Assessori e Governo, attraverso
l'attività del Ministro, andare a definire meglio chi può tornare
nel mercato del lavoro e allo stesso tempo intervenire con più
attenzione ancora rispetto alle fragilità delle persone e alle
difficoltà che le persone incontrano non tanto a ritornare a
lavorare ma a condurre i bisogni quotidiani e i progetti di vita
del futuro. Io quindi spero che questo lavoro ci porti ad avere una
misura più coerente, più efficace e più concreta per dare la
risposta, in questo caso al mondo del lavoro e alle persone che il
lavoro probabilmente non avranno la possibilità di trovarlo o
quanto meno il lavoro che intendiamo...
Presidente -
La parola al consigliere Ganis per la
replica.
Ganis (LEGA VDA) -
Grazie Assessore per la risposta. Le
chiederei gentilmente se posso avere magari i dati che mi ha
elencato. Sicuramente il problema riguarda i PUC che non stati
attivati, però, come recepito dai Comuni, molti non sanno proprio
come gestire i PUC o come attivarli, quindi questo sicuramente è un
problema.
L'altro problema è che sicuramente le persone occupabili
comunque devono attivarsi e devono aderire a queste proposte di
lavoro che vengono offerte loro, non possono rimanere a casa senza
fare niente.
Sicuramente il reddito di cittadinanza o MIA è stato rivisto,
come abbiamo detto, per sostenere i cittadini in difficoltà ma
anche per cercare di occupare quelli che sono a casa senza fare
niente.
Altra cosa importante: lei ha detto che ci sono dei percorsi
personalizzati per i beneficiari, ed è giusto che sia così, ma io
le proporrei anche delle soluzioni per chi assume, che possono
essere magari quello di riconoscere dei bonus occupazionali a chi
inserisce magari queste persone nelle aziende, oppure anche
modificare il contratto di apprendistato.
Ci sono quindi delle opportunità per le aziende e anche per
questi lavoratori che comunque devono poter dare un contributo alla
comunità.
