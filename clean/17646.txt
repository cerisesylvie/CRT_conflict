Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 190 del 5 dicembre 1988 - Resoconto
OGGETTO N. 190/IX - CRITERI DI PUBBLICAZIONE DEGLI ATTI NEL
BOLLETTINO UFFICIALE DELLE SOCIETÀ'. (Interpellanza).
PRESIDENTE: Do lettura dell'interpellanza in oggetto, presentata
dai Consiglieri Tonino e Mafrica ed iscritta al punto 8 dell'ordine
del giorno.
INTERPELLANZA
CONSTATATO che da alcuni mesi i fascicoli del Bollettino
Ufficiale delle S.p.A. e delle s.r.l. contengono numerosi OMISSIS,
riguardanti i nomi degli azionisti, le quote in cui è suddiviso il
capitale sociale, i nominativi degli amministratori, quelli dei
revisori ed in alcuni casi persino quelli dei notai roganti;
RITENUTO che una tale procedura di fatto contrasti con le
finalità proprie della pubblicazione in un Bollettino Ufficiale di
atti che la legge vuole siano resi pubblici;
i sottoscritti Consiglieri regionali del gruppo comunista
INTERPELLANO
la Giunta regionale per sapere:
1) per quali motivi al Bollettino Ufficiale delle società per
azioni e a responsabilità limitata è stata data una impostazione
così misteriosa, quasi che la Regione stessa volesse contribuire a
nascondere fatti e nominativi relativi alle società di capitale
operanti in Valle;
2) quali sono gli intendimenti della Giunta in ordine ad un
ripristino delle tradizionali caratteristiche di trasparenza e
completezza del Bollettino Ufficiale di cui sopra.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Credo che l'interpellanza sia
sufficientemente chiara, ma ad ogni buon conto ribadisco che da
alcuni mesi il Bollettino Ufficiale della Regione, nel riportare i
dati relativi alle S.p.A. e alle s.r.l., contiene molti
omissis
.
Al contrario di quanto si faceva nel passato, non sono più
riportati i nomi degli azionisti, le quote, i nomi degli
amministratori e quelli dei revisori dei conti. In alcuni casi,
come abbiamo scritto anche nell'interpellanza, vengono omessi
persino i nomi dei notai che hanno rogato gli atti.
Ora, siccome credo che il compito del Bollettino sia quello di
far conoscere e rendere pubblici i movimenti che interessano le
società, è evidente che senza questi dati viene un pochino a cadere
il fine stesso del Bollettino.
Noi, quindi, vogliamo sollevare il problema, chiedere quali
ragioni hanno determinato queste decisioni e sollecitare che si
ritorni alla pubblicazione di tutti i dati.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi: ne ha
facoltà.
LANIVI (ADP):
La pubblicazione del Bollettino Ufficiale
delle S.p.A. e delle s.r.l. è prevista dal Codice Civile, che ne
determina i contenuti. La struttura dello stesso, nonché la
periodicità, sono determinate dalla legge 12 aprile 1973, n. 256, e
dal D.M. 19 agosto 1974.
Dall'autunno del 1987 il Servizio Commercio, che cura questa
pubblicazione, procede allo stralcio degli atti, sulla scorta di
quanto già avviene da anni nei corrispondenti uffici delle Camere
di Commercio. Il personale incaricato è stato inviato a prendere
visione del lavoro pratico realmente svolto presso altri uffici
(BUSARL), cioè presso gli uffici che curano la pubblicazione del
Bollettino.
Lo stralcio consiste nell'eliminare dall'atto le annotazioni
superflue, allo scopo di rendere pubblica la vita delle società.
mente venivano riprodotti in fotocopia i versamenti dei
tre decimi del capitale, venivano ricopiati i timbri ed i bolli. Si
trascrivevano firme illeggibili e le autentiche delle firme fatte
dai notai. Preciso che non si stralciano i nomi dei notai roganti,
ma solo le autentiche dei notai sulle firme.
Nel caso di atto contenente notizie da riportare in parti
diverse del BUSARL, che è diviso in tre parti (Atti costitutivi ed
istitutivi di società e loro modificazioni. Bilanci. Altri atti e
notizie), dato che la legge prescrive la presentazione in più copie
dello stesso documento, uno per parte interessata, vengono
stralciate dall'atto le notizie non attinenti all'argomento
trattato. Ad esempio: nomina amministratori ed accettazione
cariche. Altri testi soggetti a stralcio sono le relazioni di
stima, i bilanci di società collegate, le relazioni ed il
bilancio.
Veniamo ora al cuore del problema e cioè alla scelta adottata
dall'ufficio di stralciare quelle parti che, comunque nel rispetto
della legge, possono essere superflue. Essa è stata motivata
dall'esigenza di contenere i tempi di stampa, già di per sé lunghi,
tant'è che non di rado non si riescono a rispettare le date di
consegna.
A margine faccio ancora osservare che nel 1989 scade il
contratto con la tipografia che ci stampa il Bollettino e quindi
potremo rivedere questo aspetto anche alla luce della disponibilità
di nuove attrezzature, come ad esempio la fotocompositrice, che se
in possesso della tipografia potrebbe accelerare i tempi di
pubblicazione di questi atti.
Per quanto riguarda gli
omissis
c'è da dire che i nomi
degli azionisti e le quote relative al capitale sociale, se
contenuti negli atti costitutivi, non vengono stralciati. I
nominativi degli amministratori non sono pubblicati con la
deliberazione dell'assemblea, ma su richiesta specifica degli
stessi, com'è previsto dall'articolo n. 2383 del Codice Civile,
nella terza parte del Bollettino. Lo stesso vale per i sindaci.
Per quanto concerne i notai, ricordo che è stralciato solo il
nome del notaio autenticante e non quello del notaio rogante.
Ciò detto, ribadisco che l'Assessorato è disponibile a riportare
senza ripetizioni, o comunque togliendo solo quelle parti superflue
e tenendo conto di quanto ho detto, tutto ciò che deve essere
inserito nel BUSARL, e ciò anche perché gli stralci non erano
motivati dall'intento di cingere con un'aureola di mistero queste
cose, ma semplicemente dall'esigenza di contenere i tempi di stampa
della pubblicazione.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Controlleremo che si vada effettivamente
nella direzione indicata dall'Assessore, anche perché finora noi
abbiamo tratto l'impressione che si volesse proprio mantenere una
certa aria di mistero non rendendo pubbliche certe cose.
Se di stralcio si deve parlare, lo si limiti almeno a quelle
parti del tutto ininfluenti, mentre siano pubblicati tutti i dati
relativi agli azionisti, alle quote, alla composizione del
consiglio di amministrazione e del collegio sindacale.
Credo che sia anche giusto affrontare il problema di una più
pronta pubblicazione del Bollettino, in modo che le varie
informazioni siano portate a conoscenza in tempo utile e quindi in
questo senso deve essere ovviamente affrontato anche il problema
della rapidità della procedura di stampa.
Per quanto ci riguarda, ribadiamo la nostra convinzione sul
fatto che debba essere pubblicato il più possibile e nei tempi più
brevi.
