Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 829 del 22 luglio 2021 - Resoconto
OGGETTO N. 829/XVI - Interpellanza: "Interventi finalizzati
all'avvio di un'analisi costi-benefici derivanti dall'adesione
dell'Azienda USL alla convenzione Consip MIES 21".
Bertin (Presidente) -
Punto n. 33 all'ordine del giorno.
Per l'illustrazione il consigliere Manfrin a cui passo la
parola.
Manfrin (LEGA VDA) -
Anche qui ormai sembra che questo
Consiglio, visto che siamo agli sgoccioli, si cominci a popolare di
vexata quaestio
: questa è la terza volta che discutiamo
della convenzione Consip MIES 2. Una convenzione di cui conviene
fare un pochino di storia a questa aula, anche se chi ha fatto
attenzione ovviamente la conoscerà, l'assessore la conoscerà molto
bene, perché gli abbiamo fatto più e più rilievi, ma riprendiamo un
pochino per dare possibilità anche a chi ci ascolta fuori di capire
con che cosa abbiamo a che fare. Come ricorderà, Assessore, come
ricorderanno coloro che hanno seguito, nella scorsa iniziativa sul
tema avevamo esaminato la deliberazione del direttore generale n.
164 del 23 aprile 2021, con la quale si aderiva a questa
convenzione Consip MIES 2, con la quale, e già lo avevamo indicato
a quest'aula, si prevede sostanzialmente di prendere dei dipendenti
che fanno manutenzione alla USL, si spostano, gli si fanno fare
delle altre operazioni e si sostiene che tutto questo generi un
risparmio per la USL. Avevamo approfondito, io e il collega Aggravi
nella scorsa iniziativa, in due maniere differenti la questione dei
risparmi che vengono effettuati con questa adesione, con l'adesione
a questa convenzione. Mi sono concentrato, ai tempi della scorsa
iniziativa, sulla parte del lavoro e del personale; invece, il
collega si era interessato più su quella che riguarda i costi,
efficientamento energetico e i costi dell'energia.
Ricorderà anche quest'aula che, nonostante i 116 sul tema, non
abbiamo ancora ricevuto a oggi l'analisi dei costi benefici di
quell'operazione e quindi è possibile addirittura che un'analisi di
questo tipo non sia mai stata fatta e questo direi che è già
sufficientemente grave, a questo punto. Ricordiamo anche i dati sul
personale, quelli che abbiamo evidenziato la volta scorsa così
capiamo di cosa parliamo, evidenziando che gli unici dati in nostro
possesso sono quelli contenuti nella deliberazione del direttore
generale che le ho citato prima, più precisamente quelli
evidenziati alle pagine 10 e 11, dove si evidenzia che sono in
servizio diciassette operatori tecnici e manutentori di impianti
addetti antincendio, un operatore ai titoli per il trasferimento al
118, due operatori patentati come conduttori generatori di vapore
vanno in pensione e quindi devono essere collocati, ci scrive nella
relazione, presso altra struttura quattordici operatori.
Come lei sa, Assessore, le funzioni antincendio non possono
essere assunte dalla squadra dei dodici dipendenti esterni della
Edison che andranno a fare manutenzione al posto dei manutentori
attuali. Si mandano via dei manutentori che sono assunti con la USL
e si assumono, si prendono in carico dodici manutentori della
Edison, però questi manutentori della Edison non possono ricoprire
le funzioni antincendio e quindi si lascia la possibilità di fare
il servizio antincendio ai quattordici operatori esistenti, che ad
oggi fanno anche la manutenzione, e nel servizio di antincendio gli
si mette a fare i portinai, oppure i trasportatori di ferri
chirurgici, oppure i trasportatori addirittura di malati del
reparto di oftalmologia, se non sbaglio, e poi si caricano altri
dodici dipendenti sulla struttura. Mi sono chiesto, tra l'altro: un
manutentore che sta portando i ferri e che a un certo punto vede
scoppiare un incendio molla lì i ferri, molla lì il paziente con la
carrozzella e corre a spegnere l'incendio; che meraviglia deve
essere per l'organizzazione.
Ma la riorganizzazione, viene scritto nella relazione, prevede
un numero di trenta addetti antincendio teorici, tutti afferenti a
operatori tecnici. In caso di adesione alla convenzione, la
ricollocazione come da progetto può ridisegnarsi come segue -
questo è scritto nella relazione -: dodici conduttori MTS
dipendenti del servizio tecnico, quattordici addetti squadra
emergenza dipendenti di idonea struttura competente e quattro o più
addetti portineria dipendenti del servizio di coordinamento
amministrativo. La somma: dodici, quattordici e quattro fa appunto
trenta dipendenti nella struttura. Nella relazione viene scritto
che il risparmio, a seguito di questa riorganizzazione, è di 176
mila euro l'anno, calcolando il costo del personale di 44 mila euro
lordi per ciascun dipendente, risparmio destinato a incrementare
mano a mano che entreranno in vigore i pensionamenti. Quello però
che non si capiva e non si capisce tutt'ora è in quale maniera si
dovrebbe ottenere questo risparmio, perché un dipendente si
trasferisce al 118 e quindi il conteggio toglie 44 mila euro, il
problema è che comunque questo dipendente che viene trasferito al
118 rimane in carico all'amministrazione, quindi il risparmio non
c'è, viene semplicemente spostato. A questo si aggiungono due
pensionamenti di due dipendenti, quindi altri 44 mila euro
ciascuno; ma i pensionamenti sarebbero arrivati lo stesso, quindi
anche qui non c'è nessun risparmio. Poi c'è scritto nella relazione
che il risparmio riguarda quattro operatori: non si capisce il
quarto dove sia, è sparito, ma si calcola che sia un risparmio
anche per questo quarto. Quindi questi 44 mila euro risparmiati non
esistono e questi 176 mila euro non sussistono.
Sulla parte economica il collega Aggravi aveva evidenziato
sempre che a pagina 12, dove si trova la sintesi del confronto dei
costi, in tutta questa valutazione viene indicato che il risparmio
atteso complessivo, quindi sia dell'efficientamento energetico sia
dei dipendenti, è di 230 mila euro l'anno. L'analisi del collega
riportava che i risparmi attesi sui costi dell'energia elettrica
prevedono un risparmio dell'USL pari a poco meno di 160 mila euro
l'anno, però 176 mila euro calcolati relativi di risparmio al
lavoro e 160 mila euro che le ho citato e che erano citati nella
relazione, fanno 336 mila euro con una differenza, rispetto a
quello che era riportato nella relazione di pagina 12 di 106 mila
euro, quindi già i conti erano sballati ai tempi.
Come evidenziato c'è questo errore marchiano già nei calcoli, ma
diamoli anche per buoni. Abbiamo detto che il risparmio totale
calcolato sarebbe di 230 mila euro, a questo però dobbiamo togliere
i 176 mila che sono i mancanti o evanescenti risparmi che ci
vengono dal lavoro poiché, come abbiamo spiegato, il costo dei
dipendenti è di 44 mila euro a persona moltiplicato per i
dipendenti, però i risparmi non ci sono e quindi togliamo questo
risparmio del personale, quindi il risparmio ipotizzato è di 54
mila euro. A questi 54 mila dobbiamo togliere tutta la parte di
analisi che viene fatta sulla presunta trigenerazione del
Beauregard, che secondo lo studio dovrebbe portare a un risparmio
di 40 mila euro, ma non ci sono dati che confermino e anche i
risparmi sulla cogenerazione sono dubbi con la cessione degli
impianti di Edison. Quindi da 230 mila arriviamo a 54 mila euro.
Togliamo questi 40 mila euro di risparmio che non sono documentati
e abbiamo un risparmio che si riduce fino a 14 mila euro, quindi
arriviamo da tutta questa cifra a un risparmio di 14 mila euro.
Immagini, Assessore, la mia sorpresa quando arrivo a leggere una
determinazione dirigenziale, la 571 del 25 giugno 2021, dove il
direttore tecnico Barbanti approva un affidamento di un servizio in
supporto al RUP proprio per questa convenzione MIES 2 e cosa
prevede questa deliberazione? Naturalmente che si assuma un
ingegnere che per sovrintendere a tutta l'operazione percepisce un
compenso di 72.960 euro, divisi in due trance, quindi 23 mila e
qualcosa all'anno. Se togliamo anche questi 23 mila dei presunti
risparmi, scopriamo che di tutta questa operazione, quindi da un
presunto risparmio di 230 mila euro, si produce un aggravio di
costi per la USL di 9.142,91 euro.
Ma a questo punto io mi sono chiesto, leggendo tutto: questa
operazione era partita dicendo "facciamo un grande risparmio per la
USL, tagliamo dei costi sul personale, tagliamo sul costo
dell'energia, sull'efficientamento energetico e otteniamo questo
bel risparmio di 230 mila". Poi ci troviamo che i 176 mila euro di
risparmio sul lavoro in realtà sono evanescenti, perché sono
risparmi che la struttura avrebbe avuto comunque, considerando
anche che vengono considerati quattro dipendenti in meno, ma di uno
non viene motivato come potrebbe scomparire: non so se viene
eliminato fisicamente, ma non ci sono indicazioni sulla relazione.
Quindi 176 mila euro di risparmi li togliamo. Ne rimangono 54 mila,
di questi 40 mila che vengono dichiarati di risparmio
sull'efficientamento energetico non sono documentati e io non posso
dire: "Ma sì, spendo 40 mila euro in meno di energia - sì ma come?
- Ah, ma io li spendo in meno";
vanno motivati anche questi. Le motivazioni non ci sono e
togliamo anche questi 40 mila, rimangono 14 mila euro di presunto
risparmio sui costi energetici e poi io do un incarico a un
ingegnere per sovrintendere a tutta questa operazione e gli do 23
mila euro. Costo totale: alla fine spendo 10 mila euro in più.
Io oggettivamente me lo sono chiesto ai tempi, me lo sono
chiesto guardando i dati della relazione e quando vedo questa
deliberazione me lo chiedo ulteriormente: ma per quale motivo viene
fatta questa operazione? Per quale motivo si è messa in campo
questa convenzione? È effettivamente un risparmio o ci sono altri
ragionamenti dietro?
Sulla base di questo abbiamo composto questa interpellanza che
chiede come si concili la presente determina dirigenziale, quella
che dispone appunto l'assunzione dell'ingegnere con risparmi attesi
dall'adesione alla convenzione Consip MIES 2, e se sia intenzione
dell'Amministrazione intervenire, anche a fronte di quanto esposto
durante l'illustrazione dell'interpellanza della volta scorsa,
perché so, Assessore, che giustamente lei ha risposto sulla base
dei dati che aveva sull'interpellanza, ma non aveva avuto la parte
discorsiva del nostro intervento, relativamente all'approfondimento
sui reali risparmi e sull'analisi costi-benefici della adesione
alla convenzione Consip MIES 2.
Presidente -
Per la risposta l'assessore Barmasse, ne ha
facoltà.
Barmasse (UV) -
La determina dirigenziale n. 571 del 25
giugno 2021 si riferisce a un servizio di supporto al RUP della
struttura complessa tecnica dell'azienda USL per il tema generale
della gestione dell'energia, in cui l'adesione alla convenzione
Consip MIES 2 gioca un ruolo importante, ma non è l'unica azione
messa in atto dalla USL. Azioni coordinate in tal senso sono già
state previste nell'istruttoria allegata alla deliberazione n. 164
del 23 aprile 2021 e si dovrà dar corso, al di fuori della
convenzione Consip, all'installazione di un nuovo gruppo
frigorifero presso il presidio ospedaliero Parini. Inoltre dovrà
essere accelerato il piano di sostituzione delle unità di
trattamento aria installate nei presidi ospedalieri, ormai vetuste
e obsolete.
Preso atto che il programma di realizzazione dell'ampliamento e
ristrutturazione del presidio unico regionale avrà una durata
pluriennale, si ribadisce che quanto sopra esposto rappresenta
esigenze ormai inderogabili. L'istruttoria allegata alla
deliberazione n. 164 del 23 aprile 2021 motiva la creazione di una
struttura di controllo del contratto che prevede uno specialista
esterno per un periodo stimato di circa due anni, contro i sette
anni di validità della convenzione. L'istruttoria esplicita i
risparmi attesi analizzando nel dettaglio le condizioni di
applicazione della convenzione MIES 2: i presidi ospedalieri della
USL Valle d'Aosta, la definizione del piano tecnico economico, gli
investimenti conseguenti, le previsioni sui costi di energia
elettrica fuori convenzione, ma approfondita nel bilancio generale
costi-benefici, il confronto generale sui costi, comprendendo le
spese per l'energia termofrigorifera, elettrica e costi del
personale.
Questa è la risposta che è stata data dagli uffici. Devo
ammettere che non sono ancora riuscito ad approfondire nel
dettaglio questa convenzione, ma sarà mia cura poterla analizzare
in maniera più importante assieme all'azienda a breve tempo.
Presidente -
Per la replica consigliere Manfrin.
Manfrin (LEGA VDA) -
Io sono soddisfatto della sua presa
in carico dell'analisi di questa convenzione, perché effettivamente
noi non siamo a priori contrari a qualsiasi operazione che possa
portare dei risparmi. Siamo assolutamente favorevoli a delle
operazioni che possono portare dei risparmi, degli efficientamenti
che riguardino il personale, che riguardino l'efficientamento
energetico, che riguardino altre materie, però che abbiano
realmente un effetto positivo. Allora giustamente, Assessore, mi
permetto di suggerire che la prima cosa che va chiesta non è quella
relazione dove si dice semplicemente "noi facciamo questi
risparmi", ma bisogna avere un'analisi costi-benefici e magari un
doppio scenario.
Cosa sarebbe accaduto, per esempio, nell'aspettare che, se si
vuole fare un taglio dei costi al lavoro, gli attuali dipendenti
fossero andati in pensione così come è previsto senza fare
alcunché, senza sostituirli con dodici dipendenti della Edison?
Quei risparmi, quelli che vengono previsti all'interno del
documento, si realizzerebbero nella stessa maniera e quindi, se sul
risparmio del lavoro evidentemente non si sposta nulla, a quel
punto il ragionamento va fatto sull'efficientamento energetico.
Conviene comprare di più l'energia da Edison, conviene dare in
gestione gli impianti a Edison? Non lo so, forse, ma che cosa si
potrebbe fare e cosa varrebbe se noi aumentassimo la cogenerazione
o se fossimo noi, non la Edison, a gestire un impianto di
trigenerazione al Beauregard? Potremmo avere dei benefici a quel
punto? Sarebbero benefici che realizzeremmo in maniera
autonoma?
Queste sono domande che, secondo noi, vanno fatte e che, se
effettivamente otterranno una risposta, avremo la possibilità di
poter valutare. Dopodiché, se queste valutazioni saranno positive,
cioè ci diranno che effettivamente guardando tutti gli scenari la
valutazione di adesione alla convenzione è la più conveniente,
benissimo, saremo felici. Ma se tutte queste valutazioni verranno
fatte e queste ci diranno che forse invece è meglio continuare a
gestire noi e aumentare la cogenerazione, installare la
trigenerazione in maniera autonoma sul Beauregard e mantenere il
personale così come è, magari organizzando i turni, allora a quel
punto forse effettivamente avremo avuto ragione e forse ci sarà
stato un risparmio e una efficienza migliore per tutta la USL.
