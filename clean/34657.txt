Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2399 del 2 maggio 2012 - Resoconto
OGGETTO N. 2399/XIII - Interpellanza: "Interventi per
rafforzare le politiche di prevenzione e migliorare l'efficacia dei
servizi di sostegno volti a scongiurare i suicidi nella
regione".
Interpellanza
Sottolineato che ci sono molte cose che colpiscono nella
crisi profonda e tragica che sta attraversando il Paese e che
allarma, ad esempio, sentire, con una frequenza angosciante, che un
uomo o una donna, un imprenditore o un lavoratore hanno deciso di
mettere fine alla loro vita suicidandosi;
Appreso che, secondo il rapporto Eures su "Il suicidio in
Italia al tempo della crisi", in termini relativi (media
2006-2010), la Valle d'Aosta guida la graduatoria del rischio
suicidario con 9,2 suicidi ogni 100mila abitanti, seguita dal
Friuli Venezia Giulia (9) e Sardegna (8,9);
Evidenziato che il progetto Euregenas riunisce 11 regioni
europee animate da un unico obiettivo comune consistente nella
prevenzione dei suicidi e che alla base si colloca il tragico dato
sul tasso di suicidi che evidenzia una variabile molto elevata tra
le diverse regioni europee e suggerisce che uno scambio di
esperienze in materia possa condurre a risultati
apprezzabili;
Preso atto che protagonista,
main partner, di questo
progetto comunitario, cofinanziato dall'Unione Europea, è il
Veneto;
il sottoscritto Consigliere regionale
Interpella
l'Assessore regionale competente per sapere se è intenzione
della Regione prendere contatti con la Regione Veneto per creare
sinergie utili per rafforzare le politiche di prevenzione e
migliorare l'efficacia dei servizi di sostegno.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Il dramma dei suicidi è già stato affrontato stamani ad inizio
seduta e tale iniziativa vuole essere un piccolo contributo nella
direzione, espressa questa mattina, di mettere in campo azioni
specifiche. Nella crisi profonda e talvolta tragica che sta
attraversando il Paese ci sono molte cose che ci colpiscono:
allarma, ad esempio, vedere quanto si stia estendendo l'area della
povertà. Ma, certo tutti noi, in queste settimane, siamo stati
colpiti dal sentire o dal leggere, con una frequenza angosciante,
che un lavoratore o un imprenditore hanno deciso di mettere fine
alla loro vita suicidandosi. La crisi sembra abbia cancellato in
modo drammatico le distinzioni di classe: in diversa misura e in
modi diversi ovviamente. Tutti o, meglio, molti di coloro che sono
dentro l'universo del lavoro si trovano oggi in una situazione di
precarietà e di debolezza, che si trasforma in una progressiva
perdita di sé, di identità sia sociale che individuale. Alla base
di gesti terribili come questi c'è un senso di totale solitudine,
la perdita di qualsiasi fiducia nel futuro, il sentimento di un
destino di sconfitte al quale appare impossibile resistere. E c'è
la persuasione lucida e intransigente che non ci siano istituzioni,
sindacati, associazioni, chiese, società e famiglia alle quali si
possa fare appello per avere un aiuto e cercare di trovare la
strada. C'è insomma la persuasione che non ci siano strumenti di
"mediazione" di alcun tipo, e che ciascuno sia chiamato ad
assumersi, da solo, tutte le proprie responsabilità, salendo per
protesta su una gru o con altre drammatiche scelte, fino a decidere
di togliersi la vita. Si sono spezzati i tradizionali legami di
solidarietà, senza che se ne siano creati altri. Si può dirlo senza
retorica: oggi ciascuno è più solo, chiuso nel cerchio ristretto
della propria esistenza. Capire perché succeda questo - e perché un
uomo si senta un'isola - non è facile. Ecco perché, a luglio
dell'anno scorso, quando non era ancora evidenziata la situazione
oggi emersa con tutta la sua drammaticità, sono stato attratto nel
leggere notizie di agenzia sull'attività delle Regioni e sono stato
colpito dal progetto "Euregenas". È un progetto che riunisce 11
Regioni europee: dalla Finlandia alla Romania, dal Regno Unito alla
Slovenia, dalla Spagna alla Germania, animate dall'obiettivo comune
di elaborare un programma di prevenzione dei suicidi. Alla base si
colloca il tragico dato sul tasso di suicidi, che evidenzia una
variabilità molto elevata fra le diverse regioni europee e
suggerisce che uno scambio di esperienze in materia possa condurre
a risultati apprezzabili. Nella descrizione della scheda progetto
si può leggere: "
Lo sviluppo di un programma di prevenzione su
larga scala, basato sull'analisi delle evidenze scientifiche
disponibili, ha i seguenti obiettivi: rafforzare i sistemi locali
per l'identificazione, il supporto e la segnalazione delle
situazioni di disagio che possono originare comportamenti suicidi;
creare reti locali che assicurino la continuazione delle attività
di prevenzione alla conclusione del progetto; ridurre il tasso di
suicidi fra i gruppi a rischio, migliorando l'efficacia dei servizi
di sostegno
". Il progetto prevede un costo totale di 1.400.000
di euro e una durata di 36 mesi, dal gennaio 2012 al 31 dicembre
2014. Il Veneto è protagonista di questo progetto con l'Azienda
ospedaliera universitaria integrata di Verona in qualità di
main
partner
. Attraverso la collaborazione degli uffici della
Presidenza del Consiglio ho cercato di avere maggiori informazioni,
ma con grande difficoltà. Credo che l'Assessorato regionale
competente, insieme con l'Azienda USL della Valle d'Aosta, sia
l'interlocutore più logico e coerente.
Lo spunto per questa interpellanza mi è venuto leggendo in
questi giorni il secondo rapporto dell'Eures, che ha fatto notizia
e che è stato discusso prima con un'interrogazione,
"Il suicidio
in Italia al tempo della crisi"
, che elabora dati relativi al
2010. Nel 2010 3.048 persone si sono tolte la vita, il 2,1 percento
in più dell'anno precedente, che registrava già il 5,6 in più
rispetto al 2008 (questa è in termini relativi la media 2006-2010)
e tuttavia è la Valle d'Aosta a guidare la graduatoria del rischio
suicidario con 9,2 suicidi ogni 100.000 abitanti, seguita dal
Friuli (9) e dalla Sardegna (8,9) come è stato già sottolineato
stamani. Quello della Valle d'Aosta è un primato già conosciuto,
anche se a volte non c'è concordanza sui dati che leggiamo sui
giornali. Abbiamo chiesto alla struttura competente dell'USL di
conoscere i dati, che sono appunto stati letti stamani dal
Presidente Rollandin: 17 nel 2011. L'anno scorso si è registrato un
aumento di suicidi, mentre la tipologia rimane stabile: più maschi
che femmine e circa un quarto delle persone sono pazienti
conosciuti dai servizi regionali. Dicevo prima che molte volte i
numeri regionali non collimano con le statistiche nazionali, in
particolare quelle dell'ISTAT, anche perché i nostri dati sono
computati rispetto all'intera popolazione valdostana, mentre quelli
nazionali sono in rapporto a 100.000 abitanti. Questo non è
indifferente, perché i 17 casi registrati nel 2011 sono riferiti
all'intera popolazione valdostana, a 126.000 residenti, dato che,
per le statistiche nazionali, corrisponde al 13,43 percento ogni
100.000 abitanti.
Tutto ciò detto, ci sembra interessante approfondire il progetto
"Euregenas". Lo sviluppo di programmi di prevenzione su larga
scala, basato sull'analisi delle evidenze scientifiche disponibili,
che ha come obiettivo il rafforzamento dei sistemi locali e la
redazione di linee guida per le politiche in materia di prevenzione
dei suicidi, ci sembra un'opportunità da cogliere.
Con tale iniziativa vogliamo invitare l'Assessorato regionale
competente - dopo che ho verificato che la struttura complessa di
psichiatria non lo avesse già fatto, struttura che mi sembra la più
idonea ad aprire un canale di comunicazione con l'università -, a
prendere contatti con la Regione Veneto e cercare, anche in
collaborazione con l'Azienda USL della Valle d'Aosta, sinergie
utili. Questo non vuol dire far parte del progetto, ma sinergie nel
nostro interesse scientifico, di quanti stanno già lavorando in
azienda in particolare e nell'interesse di tutta la comunità
valdostana. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. A completamento
dell'analisi che è già stata fatta dal Presidente stamani, rispondo
puntualmente alla domanda del collega Rigo per quanto riguarda il
progetto portato avanti dalla Regione Veneto. Eravamo a conoscenza
del progetto "Euregenas", si è deciso, in collaborazione con il
Dipartimento di salute mentale, che è il braccio operativo in
questo caso, di non aderire a tale progetto. Naturalmente siamo
sempre aperti e ci sono diversi settori dove aderiamo a progetti di
altre Regioni, ma in questo caso si è preferito fare una scelta
diversa, ossia con l'Azienda USL, Dipartimento di salute mentale,
nel corso del 2010 è stato predisposto un progetto, inserito nel
piano regionale di prevenzione sui suicidi, che fa riferimento alle
linee di prevenzione dei suicidi individuate nell'ambito del
programma "SUPRE", che è un'iniziativa internazionale
dell'Organizzazione mondiale della sanità. Il progetto ha come
partenza uno studio epidemiologico, effettuato a partire dal 1991
dal Dipartimento di salute mentale, aggiornato di anno in anno con
i dati dei suicidi forniti dalla medicina legale. Gli obiettivi di
questo progetto di prevenzione sono quelli di diminuzione degli
atti di suicidio, di cambiamento dell'opinione pubblica rispetto
alla depressione con riduzione dello stigma, di raggiungimento dei
gruppi a rischio tramite iniziative di mutuo aiuto, di
miglioramento degli approcci terapeutici, di coinvolgimento di
familiari. Fra le attività sono previste azioni di miglioramento di
reperimento di dati, includendo anche i tentativi di suicidi, la
formazione e la collaborazione con i medici, farmacisti e
psicologi, il coinvolgimento e la formazione dei cosiddetti
"moltiplicatori", infermieri, assistenti delle case di riposo,
insegnanti, religiosi, forze dell'ordine; il sostegno ad iniziative
di mutuo aiuto come Caritas e Telefono Amico; attività informative
del pubblico in genere. In particolare qui ho il progetto, dove i
diversi capitoli parlano di relazione dei dati, suicidi e tentati
suicidi; informazione, formazione e collaborazione con i medici di
medicina generale, perché a monte di ogni suicidio c'è una
situazione di depressione, spesso sono le depressioni reattive, non
quelle grandi depressioni che sono legate a tutt'altro e il
contatto con i medici di famiglia è il primo contatto e spesso le
terapie sono gestite proprio da loro, quindi questa parte è molto
importante; informazione e collaborazione con i mass media;
formazione, informazione e collaborazione con le istituzioni
scolastiche.
Vi è poi l'altro capitolo importante del progetto che parla di
rete di sostegno per quelli che restano...e centri di ascolto, che
sono già in essere in altre Regioni e c'è l'intenzione di
sviluppare anche questo aspetto. Come potete vedere, abbiamo
cercato di mettere in piedi un programma di prevenzione ambizioso,
anche se sappiamo bene le grosse difficoltà in tale ambito.
Riteniamo che in alternativa alla proposta del progetto portato
avanti dalla Regione Veneto questo possa impegnare in modo
importante le strutture per riuscire ad arrivare ai primi
risultati. Naturalmente siamo sempre a disposizione di eventuali
altre sollecitazioni e anche di altri progetti, che in corso
d'opera possono integrare tale progetto di prevenzione già in
essere. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Certo non ho competenze in merito per dare una valutazione sulle
scelte fatte dall'Assessorato in questo campo,
"non hanno
aderito
- ha detto l'Assessore -
perché hanno promosso
insieme ad altri un'altra ricerca, esperendo altre indagini"
.
Mi sembra invece di ribadire qui l'utilità oggi più di ieri e oggi
ci sono più possibilità di ieri, fra cui internet, per cercare di
mettere in relazione le esperienze delle diverse Regioni, e le
università; fare rete non solo nelle comunicazioni, ma anche nelle
esperienze che vengono fatte. In questo senso bisogna evitare - la
Conferenza Stato-Regioni dovrebbe farlo - doppioni inutili rispetto
a ricerche sul campo che utilizzano fondi europei, abbiamo visto
1.400.000 euro per questa esperienza e rafforzando di più il
coordinamento fra le diverse esperienze in campo scientifico. Credo
che dovrebbe esserci in questa direzione un indirizzo da parte
della politica, tramite la Conferenza Stato-Regioni, alle Regioni,
in particolare alle università, perché abbiamo bisogno di
ottimizzare le risorse e le conoscenze scientifiche. Ringrazio
comunque l'Assessore per le informazioni.
