Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2691 del 25 luglio 2023 - Resoconto
OGGETTO N. 2691/XVI - Interpellanza: "Predisposizione di un
rapporto di monitoraggio PNRR/PNC e avvio di un approfondimento
della commissione consiliare competente".
Bertin (Presidente) -
Punto n. 38. Consigliere Baccega
per l'illustrazione.
Baccega (FI) -
Assessore, l'ultimo confronto che abbiamo
avuto in Consiglio su questo tema, sul PNRR (Piano Nazionale di
Ripresa e Resilienza), risale al 4 aprile 2023. Si voleva un
coinvolgimento della Commissione per fare il punto sulle varie
problematiche, visto che, in quel momento, c'era quell'ampio
dibattito nazionale e locale sulla necessità di rispettare i tempi
e poter dare attuazione agli investimenti programmati.
L'ultimo monitoraggio - ma potrei sbagliarmi, poi lei me lo dirà
- si riferisce alla mappatura conclusasi il 30 gennaio 2023
effettuato dalla cabina di regia: è l'unico che ho in mio possesso.
Sono andato anche nel sito a cercare di capire se c'era un
monitoraggio aggiuntivo nel periodo 2023, ma non ne ho trovato
traccia.
Ho dovuto lavorare con le schede che sono presenti ma, essendoci
un andirivieni di schede che poi spariscono e poi ricompaiono, era
certamente più efficace avere il rapporto che la Commissione di
monitoraggio metteva a nostra disposizione.
Le chiedo se ce ne sono altre e, eventualmente, se ce li fa
avere.
Mi pare che lo stato di attuazione del PNRR, proprio guardando
quelle schede, sia un po' quello che avevamo valutato, con qualche
oscillazione: 372 milioni impegnati, 230 interventi tra Regione e
Comuni, dove 237 milioni per i sessantaquattro interventi da parte
della Regione; 108 milioni per i centocinquanta interventi nei
Comuni e 27 milioni per i sedici interventi del Piano nazionale
complementare.
Piccole differenze rispetto al 4 aprile, non significative, ma
per le quali sarebbe opportuno fare, alla ripresa, una valutazione
più di carattere generale.
Poi sarebbe interessante sapere se le criticità che avevamo a
suo tempo in qualche modo evidenziato, riguardavano soprattutto la
missione 6 rispetto all'esperto che doveva predisporre il
summary document,
per cui il nucleo tecnico aveva
evidenziato una certa inadempienza.
Molto brevemente: noi chiediamo quando sarà predisposto il
rapporto di monitoraggio aggiornato, se è reale la possibilità di
perdere alcuni finanziamenti del piano anche sulla base della
riduzione delle risorse che sono state date allo Stato nel terzo
trasferimento dell'Europa e se ritiene opportuno aprire un
confronto ed un approfondimento sul piano di ripresa. Mi pare però
che già la volta scorsa avesse detto di sì, quindi immagino che ci
sia la stessa determinazione.
Qui parla di venti giorni, ovviamente essendo l'interpellanza di
allora, sarebbe auspicabile, magari in autunno, avere un confronto
su questo.
Presidente -
Risponde l'assessore Caveri.
Caveri (AV-VdA Unie) -
Su questo tema, come lei sa, noi
abbiamo avuto, anche assieme al Presidente della Regione, un
incontro con il ministro Fitto ed in questo momento c'è una
situazione non proprio limpidissima anche nei rapporti con la
Commissione europea, e molte delle rate che l'Italia avrebbe dovuto
ottenere, non le ha ottenute. Questo non per colpa nostra ma per
tutta una serie di meccanismi complessi che hanno portato il
Governo Meloni a dover rinegoziare con le autorità europee il PNRR
(Piano Nazionale di Ripresa e Resilienza).
Il prossimo report di monitoraggio verrà predisposto per la fine
del mese di agosto e sarò ben lieto di poter partecipare alla
Commissione. La raccolta dei dati è stata avviata il 3 luglio, con
termine per la restituzione dei dati il 18 luglio; la
normalizzazione, l'elaborazione e l'analisi dei dati durano
mediamente una trentina di giorni e, quindi, entro il 18 di agosto
l'Amministrazione regionale dovrebbe essere in grado di redigere il
nuovo report di monitoraggio e di aggiornare anche quello che
definiamo il "Cruscotto informativo" del sito.
Va detto che noi, in questo momento, abbiamo diverse attività di
monitoraggio e questo è uno degli aspetti più inquietanti del
lavoro che dobbiamo svolgere.
Dal 20 marzo al 27 aprile c'è stato il primo monitoraggio a cui
lei ha fatto riferimento, e dal 5 maggio all'8 giugno un
monitoraggio per conto della Sezione regionale di controllo per la
Valle d'Aosta della Corte dei Conti. Noi quindi dobbiamo anche
lavorare per altri organi dello Stato che hanno difficoltà
all'ottenimento di quei dati che dovrebbero essere invece pubblici
attraverso Regis. In particolare la sezione della Corte dei conti
ha espressamente chiesto di recuperare una serie di informazioni,
quali: amministrazione titolare, misura CUP, codice locale di
progetto, soggetto attuatore, finanziamento ammesso, estremi del
provvedimento, ammissione del finanziamento, intervento inserito in
Regis. Sono tutti dati che - come abbiamo detto anche
nell'interlocuzione con la Corte dei Conti - lo Stato dovrebbe già
possedere e invece tocca a noi fare questo lavoro.
Dal primo giugno al 30 giugno abbiamo fatto il monitoraggio per
conto del Ministero degli interni dello stato di attuazione degli
interventi comunali; dal primo luglio ad oggi, come dicevo, questo
monitoraggio che è in corso.
Al momento sono in corso centododici interventi di cui
novantotto sul PNRR e quattordici sul PNC; dei centododici
interventi, il 40% sono servizi e forniture, il 31% lavori, il 29%
contratti misti.
Nel 40% dei casi, il Ministero competente non chiede la
separazione fra la funzione di gestione e la funzione di controllo;
nel 30% è richiesto espressamente, seppur con alcuni distinguo e
nel 40% non è stato indicato alle strutture regionali il modello di
gestione e di controllo. Dei centododici interventi, il 70% è stato
avviato, il 15 concluso e il 15 ancora da avviare.
Fermo restando che alla realizzazione degli interventi previsti
dal PNRR e PNC (Piano Nazionale Complementare) provvedono
direttamente i singoli soggetti attuatori, la Regione, per ridurre
il rischio di perdere i finanziamenti a valere sul PNRR e PNC, ha
adottato una strategia di azione multilivello che altre Regioni non
hanno fatto.
Il primo è il rafforzamento della
governance
, con
incontri tematici di confronto con le diverse strutture regionali,
l'istituzione di due nuovi uffici - ufficio controlli e ufficio
monitoraggio valutazione - e la creazione di tavoli di
coordinamento.
C'è stata poi l'attivazione dell'assistenza tecnica; in questi
giorni ci sarà anche l'avvio del corso di centoventi ore di lezione
a cui partecipano numerose persone per un corso di perfezionamento
gestito dalla Bocconi.
C'è stata la selezione di personale a tempo determinato che, pur
con qualche ritardo dovrebbe concludersi in queste ore, e anche la
conduzione di monitoraggi periodici e tematici per controllare come
stiamo andando.
Ad oggi non esiste particolare rischio di perdita di risorse ma
- lo ripeto - siamo impegnati per fare in modo che questo non
avvenga; quindi per rispondere nuovamente alla terza domanda: siamo
ben lieti, alla ripresa, di poter rendere edotti i membri
dell'apposita Commissione della situazione del PNRR.
Presidente -
Per la replica, la parola al consigliere
Baccega.
Baccega (FI) -
Siamo lieti di confrontarci alla ripresa
sul tema; diciamo che l'affermazione che lei ha fatto sul come
stiamo andando e che ci sarà la previsione di non perdita di
risorse, quantomeno ci rassicura ma su questi temi ci confronteremo
poi in autunno.
