Classificazione
LAVORO
SANITÀ VETERINARIA E ZOOTECNIA
Zootecnia



Oggetto del Consiglio n. 364 del 28 gennaio 2004 - Resoconto
OGGETTO N. 364/XII - Futuro occupazionale e produttivo della
"Centrale laitière d'Aoste". (Interrogazione e interpellanza)
Interpellanza
Preso atto, con amarezza, della chiusura della Centrale
Laitière d'Aoste e della messa in mobilità del personale
dipendente;
Preso inoltre atto che sembra tramontata l'ipotesi di
acquisizione dell'attività della Centrale da parte della
Cooperativa Produttori Latte e Fontina;
Osservato che, in conseguenza della fallimentare iniziativa
relativa alla cessione dell'attività della Centrale alla
Cooperativa ABIT di Torino, la Regione si trova con qualche decina
di disoccupati in più, con un'attività chiusa e senza apparenti
prospettive di acquisizione e di rilancio, con un marchio perduto e
con un consistente credito non riscosso per canoni di locazione mai
corrisposti;
il sottoscritto Consigliere regionale
Interpella
l'Assessore competente per sapere:
1) che giudizio dà dell'intera operazione "ABIT";
2) quale futuro occupazionale è prevedibile per gli ormai ex
dipendenti dell'ABIT e che ne sarà della mega-struttura immobiliare
di Gressan;
3) se intende assumere qualche iniziativa per rilanciare
un'ipotesi aziendale di filiera per la lavorazione del latte
prodotto in Valle d'Aosta.
F.to: Curtaz
Interrogazione
Richiamate le precedenti iniziative consiliari relative alle
gravi problematiche produttive e occupazionali nonché alle
incertezze sul futuro della destinazione dell'immobile in cui è
situata la Centrale Laitière d'Aoste;
Considerata l'importanza, da parte dell'Ente pubblico
regionale, di poter garantire agli attuali dipendenti della
Centrale un futuro occupazionale quanto meno sufficiente a
mantenere un accettabile livello della qualità della loro
vita;
Preso atto del fatto che a tutt'oggi non è chiaro se e quando
lo stabilimento situato a Gressan potrà essere destinato ad altra
attività produttiva o riprendere la sua originaria e importante
attività;
I sottoscritti Consiglieri regionali
Interrogano
La Giunta regionale per sapere:
1) quali sono le iniziative già intraprese o che stanno per
esserlo finalizzate a rassicurare i dipendenti della Centrale
Laitière circa il loro futuro occupazionale, al di là della
prospettata mobilità;
2) se ritiene opportuno adoperarsi per individuare, di
concerto con gli altri organismi pubblici e privati preposti,
opportune iniziative tese a restituire al più presto destinazione e
produttività a una struttura industriale quale è la Centrale
Laitière d'Aoste.
F.to: Lanièce - Viérin Marco - Salzone - Comé
Président - Comme convenu, nous discutons conjointement les
points n° 13 e n° 20 à l'ordre du jour.
La parole au Conseiller Curtaz.
Curtaz (Arc-VA) - A rileggere oggi il contenuto di questa
interpellanza si potrebbe immaginare che io abbia doti profetiche;
in realtà, non è assolutamente vero e voglio anche spiegare perché
nelle mie premesse avevo fatto questa osservazione.
Quando è stata redatta questa mia iniziativa, intorno al
13-14-15 gennaio, sembrava, almeno a leggere "La Stampa", che la
soluzione Cooperativa produttori latte e fontina fosse un poco
abbandonata. Non so se poi quelle notizie fossero "tattiche", per
non disturbare la trattativa, oppure vi fosse qualcosa di fondato.
Fatto sta che, appena depositata l'iniziativa, abbiamo letto sui
giornali notizie totalmente diverse, perché tali notizie facevano
riferimento a una possibile cordata fra la Cooperativa produttori
latte e fontina e la ditta "Panizzi" di Courmayeur per
l'acquisizione della Centrale laitière d'Aoste. Assessore,
personalmente avevo anche appreso con un certo sollievo questa
soluzione perché, in prima battuta, mi sembrava una soluzione non
malvagia, equilibrata, almeno da quanto leggevo sui giornali:
entrava la Cooperativa produttori latte e fontina, un'istituzione
privata anche se assai assistita dall'ente pubblico, e un privato
sul quale si dice bene, questo devo dirlo. Su questa ditta di
Courmayeur abbiamo come tutti preso delle informazioni, di questa
impresa si dice bene. Sembrava che questa soluzione fosse veramente
una soluzione non so se delle migliori, ma quanto meno adeguata
alla gravità del caso.
Oggi sempre attraverso "La Stampa" apprendiamo che - purtroppo,
dal mio punto di vista -, l'assemblea della Cooperativa produttori
latte e fontina ha bocciato la proposta. Non entro nel merito delle
valutazioni che ha fatto l'assemblea della cooperativa, perché non
avrei niente da dire, non le so fare, avranno avuto le loro buone
ragioni per dire "no". Da un punto di vista si potrebbe da una
parte dire che sono stati prudenti, perché hanno evitato di
acquisire un'iniziativa che avrebbe potuto comportare delle
difficoltà visto quello che è successo negli ultimi anni; da
un'altra parte, in senso opposto, si potrebbe imputare
all'assemblea un atteggiamento opposto, cioè dire che queste
persone sono sempre pronte a prendere ma, quando c'è da dare,
quando c'è da rischiare, quando c'è da contribuire, si tirano
indietro. Queste potrebbero essere due chiavi di lettura, poi a me
incuriosirà sapere qual è la chiave di lettura dell'Assessore.
Certamente mi sembra che questa bocciatura della proposta azzeri
la soluzione del problema: siamo qui ancora a discutere, dopo mesi
e dopo tante volte che si parla di questa cosa, anche a seguito di
nostre iniziative, mi sembra che si riparta da zero. A questo punto
quindi do una lettura aggiornata della nostra iniziativa, nel senso
che il nostro scopo è quello di conoscere i motivi della bocciatura
da parte della Cooperativa produttori latte e fontina, sapere qual
è l'opinione del Governo regionale su questa bocciatura, anche
perché mi pare che la proposta fosse caldeggiata da parte
dell'Amministrazione regionale, poi capire adesso come intende
muoversi il Governo regionale perché, se le notizie che ho non sono
sbagliate - ma non credo che lo siano -, si sta parlando fra pochi
giorni di mobilità dei lavoratori. Ricordo, l'ho già fatto altre
volte, che la Centrale occupava nell'ultimo periodo 16 dipendenti,
a cui se ne aggiungono altri 15-20 che gravitavano nell'indotto
quindi, anche da questo punto di vista, mi sembra una cosa assai
importante.
Chiudo con un'osservazione: non so se l'Assessore vorrà di nuovo
accennare a questo tema, ma io lo faccio, il suggerimento glielo
do, ed è il problema - che rimane aperto, ne abbiamo discusso
nell'altro Consiglio con l'iniziativa del collega Riccarand - della
filiera del latte. Mi sembra che questo sia il punto clou di tutta
la vicenda. Sempre più il latte valdostano viene utilizzato per la
produzione della fontina, cosa che credo buona; però c'è questo
rischio della monocoltura, tant'è che il latte da uso domestico non
viene più lavorato. La discussione dell'altra volta lo confermava,
ormai in Valle d'Aosta troviamo nei negozi quasi esclusivamente
latte che arriva dall'esterno. Questo è un problema di politica
agricola da affrontare, mi sembra uno dei grossi problemi di
politica agricola di questa Regione.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Questo è un argomento "à la une", come si dice,
e io ne approfitterò per fare un poco il punto della situazione su
tutta una serie di informazioni che sono uscite in queste
settimane, se avete fatto caso io non ho rilasciato dichiarazioni
appositamente, perché ribadisco la posizione terza
dell'Amministrazione regionale rispetto alle trattative che si sono
svolte fra Centrale laitière, ABIT e i possibili nuovi acquirenti,
anche se non nascondo, perché è di tutta evidenza, che abbiamo
appoggiato l'ipotesi cooperativa essendo da anni questa la linea
politica dell'Amministrazione regionale. Da anni l'Amministrazione
regionale dice che la filiera del latte, come ha testé concluso il
Consigliere Curtaz, deve essere gestita dagli attori del sistema e
il maggiore attore del sistema in Valle d'Aosta è la
cooperativa.
Appoggiare l'iniziativa non significa sposarla in pieno, io ho
partecipato all'assemblea su invito del Presidente della
cooperativa, ho detto le cose che vi dirò oggi: che la scelta è
loro, ho invitato alla cautela nelle scelte, perché l'ultima cosa
che vorremmo è ripartire con una situazione debole dal punto di
vista dei piani industriali. Ho ribadito la cautela al consiglio di
amministrazione e, ripeto, l'ho ribadita all'assemblea.
Per fare il punto della situazione, inizierei con il dare due
piccole risposte, ma importanti alle domande che sono state poste
anche dal Consigliere Lanièce: rispetto ai dipendenti della
Centrale laitière, il sottoscritto e il collega Ferraris abbiamo
convocato stamani una riunione con i sindacati per mercoledì
prossimo alle ore 11,00 per fare il punto della situazione.
Presumiamo di poter avanzare ai sindacati alcune proposte
alternative rispetto alla messa in mobilità, ma sono argomenti che
dobbiamo ancora limare in questi giorni per verificare la
fattibilità di queste proposte, che forse riusciremo ad avanzare
mercoledì 4. Qui vi sono degli spiragli che non dico
tranquillizzano i dipendenti, ma sicuramente possono dare loro
alcune possibilità di respiro per i prossimi mesi. Sotto questo
punto di vista, l'attitudine dei nuovi amministratori di Centrale
laitière è molto positiva, i rapporti con noi sono improntati ad
una reciproca collaborazione, abbiamo chiesto loro ieri pomeriggio
di non interrompere l'attività - cosa che è puntualmente avvenuta -
dopo la rottura delle trattative con la cooperativa, siamo in
attesa di risposte in queste ore.
Per fare il punto della situazione rispetto alla domanda un poco
provocatoria del Consigliere Curtaz che appena ho letto, ho
ipotizzato anch'io che avesse delle capacità divinatorie, perché in
questa aula ho parlato di semplice interesse da parte della
cooperativa e non l'ho detto a caso; l'ho detto perché già
intravedevo delle difficoltà operative fra coloro che erano
disponibili a portare avanti questa idea e chi era contrario.
Difficoltà che sono anche obiettivamente comprensibili: è tipico
del montanaro ragionare passo dopo passo, è una caratteristica
nostra che ha sicuramente spesso dei riscontri positivi, ma
dall'altra parte della medaglia porta a volte a delle chiusure
rispetto alla società che avanza, delle paure - motivate o meno -
che frenano iniziative come questa che sono iniziative, dal punto
di vista puramente economico e finanziario, quasi irripetibili.
Facciamo un minimo di storia per rispondere al collega Curtaz
che chiede il mio giudizio sull'intera "operazione ABIT". Potrei
rispondere con le parole che lui stesso ha pronunciato in occasione
del dibattito svoltosi in data 26 aprile 2001; cito solo un
passaggio conclusivo del suo intervento:
"Oggi su questa
operazione il nostro voto sarà di astensione; può darsi che la
privatizzazione sia una scelta obbligata, non abbiamo elementi di
giudizio, perché nessuno ce li ha forniti, sul compratore,
sull'ABIT".
Lo stesso collega Lanièce diceva:
"Ben venga quindi la
decisione di cercare di realizzare un'inversione di tendenza a
questa grave situazione finanziaria, che però si ripercuoteva su
tutto il comparto, attraverso la privatizzazione della nostra
Centrale
.
Non voglio entrare in merito sulla scelta
dell'azienda operata da Finaosta, ma ciò che mi preme sottolineare
è che questa operazione, cioè la cessione totale delle quote
azionarie della Centrale all'ABIT, possa e debba permettere il
mantenimento della manodopera attualmente esistente e una buona
parte dell'indotto valdostano legato alla Centrale, ma soprattutto
la difesa del settore lattiero-caseario valdostano ottenibile
attraverso il mantenimento del marchio, della sede legale in Valle
e attraverso una politica di prezzi pagati ai produttori
valdostani…"
.
Questo per dire che eravamo fondamentalmente tutti d'accordo
sulla privatizzazione, per smetterla di continuare a
ricapitalizzare la Centrale laitière per ripianare il deficit;
eravamo tutti d'accordo sulla necessità di mantenere il marchio e
un discorso di filiera lattiero-casearia; ovviamente, poi, con le
posizioni di maggioranza e di opposizione che sono del tutto
evidenti, ma eravamo anche tutti d'accordo su uno dei punti focali:
quello del mantenimento della manodopera, che ha condizionato forse
in parte la scelta di Finaosta. Finaosta cosa ha detto in pratica?
Vi riporto una parte di dichiarazione fatta da Finaosta stessa,
scusandomi della lunghezza, ma per fare chiarezza sul tutto, perché
sembra a posteriori che la scelta dell'ABIT fosse stata una scelta
avventata, mentre così non è. Ricordo che un presidente di Finaosta
propose l'accordo con la "Parmalat" - non il Presidente Guerrieri -
all'epoca efficientissima, proposta validissima, con il senno di
poi siamo tutti in grado di dire: "per carità!", ma è il senno di
poi. Finaosta ha detto:
"La ricerca di un acquirente aveva portato ad avere contatti
con diversi operatori del settore lattiero-caseario, prediligendo
realtà produttive con solidità finanziaria comprovata e quote di
mercato consolidate; in particolare, sono stati contattati o hanno
preso contatto il "gruppo Granarolo" di Bologna, la Cooperativa
ABIT di Torino, il Caseificio Pugliese di Chivasso, la Centrale del
latte di Torino, il "gruppo Luciani" di Bologna, la Coopagrival
unitamente a un gruppo operante nel settore lattiero-caseario di
cui non è mai stata rilevata l'identità, la LAT BRI della Brianza,
il Consorzio produttori latte di Milano. Con i sovrariportati
interlocutori sono state avviate consultazioni volte a verificare
la fattibilità di un loro subentro nella proprietà e gestione della
società, solo i primi due nominativi "Granarolo" e ABIT
predisposero dei piani industriali e finanziari di dettaglio
concernenti la Centrale laitière. Coopagrival, sollecitata a più
riprese a presentare un piano industriale e finanziario, non
presentò nulla di concreto. L'evolversi della trattativa ha visto
il prevalere della "proposta ABIT" in considerazione delle pesanti
richieste finanziarie, occupazionali e strutturali di
"Granarolo".
In particolare "Granarolo" ha esaminato i due possibili
cammini percorribili da un punto di vista teorico per perseguire un
risanamento della società. Quanto all'ipotesi di crescita
economica, tale da assumere una dimensione per poter assorbire i
costi di struttura con un fatturato adeguato a margine positivo, le
analisi condotte hanno portato "Granarolo" ad asserire che né
internamente alla Regione, né all'esterno di essa vi fossero nel
breve concrete possibilità di mercato in tal senso. Il
ridimensionamento risultava pertanto per "Granarolo" l'unica strada
percorribile, anche alla luce del fatto che un'analisi comparativa
dell'incidenza dei costi, rispetto ad altri soggetti operanti nel
settore, poneva, secondo "Granarolo", la Centrale laitière
totalmente fuori linea per quanto riguarda il costo del lavoro
(19,1% sul fatturato rispetto al 9,5% della media del settore, più
del doppio), gli ammortamenti (21,1% sul fatturato rispetto al 4,5%
della media del settore) e le materie prime sussidiarie (82,1% sul
fatturato rispetto al 53,5% della media del settore)"
.
Qui già potrebbe esserci una risposta; questa aula, noi avevamo
dato tra i criteri di priorità il mantenimento dei livelli
occupazionali, noi ce ne assumiamo la responsabilità. Se questo era
uno degli obiettivi già in questa fase, "l'ipotesi Granarolo" era
da scartare, perché "Granarolo" era totalmente fuori linea per
quanto riguarda il costo del lavoro (19% rispetto alla media del
9,5%).
Finaosta continua:
"Ne risultava una proposta che si articolava nelle seguenti
ipotesi: cessazione della produzione di latte fresco con
dismissione degli impianti e ripianamento delle minusvalenze
relative da parte della Regione (circa 2,5 milioni di euro);
cessazione della produzione di yogurt con dismissione degli
impianti e ripianamento delle minusvalenze relative da parte della
Regione; le produzioni degli impianti da dismettersi sarebbero
state commercializzate dalla società con latte raccolto in Valle,
"packaging" e marchio "Centrale laitière", ma con processo di
trasformazione effettuato nello stabilimento "Granarolo" di Novara;
mantenimento della sola produzione dei caseari in Valle d'Aosta;
impegno al ritiro del latte valdostano e indisponibilità a
riconoscere un sovrapprezzo, allora definito disagio di montagna o
disagio ambientale; ristrutturazione organizzativa della società
che, sulla base di una prima analisi, avrebbe comportato un
drastico ridimensionamento delle 20 unità più la forza vendita;
conseguimento di efficienze sui costi e servizi generali per circa
200 milioni; capitalizzazione della società per il periodo di
ristrutturazione; prezzo per l'acquisto 0 lire, più ripianamento di
tutte le minusvalenze a carico della Regione, stima pari a circa 3
milioni di euro
.
Questa era la "proposta Granarolo". Passiamo alla "proposta
ABIT".
Finaosta ha detto:
"La "proposta ABIT" rifletteva un approccio diametralmente
opposto a quello di "Granarolo", puntando su una crescita della
Centrale laitière, al fine di acquisire massa critica sufficiente
per assorbire i costi di una struttura al tempo largamente
sovradimensionata. La linea dello yogurt sarebbe stata smantellata
in quanto ritenuta, per capacità oraria di produzione
dell'impianto, non produrre efficienza economica, il prodotto
avrebbe continuato ad essere commercializzato con marchio "Centrale
laitière", ma confezionato presso lo stabilimento di Grugliasco.
ABIT proponeva lo spostamento sulla Centrale laitière di 3 linee di
prodotto con relativi impianti, il prodotto ultrafiltrato Abitella,
il mascarpone e il gelato, nonché il confezionamento del latte
fresco ABIT venduto sul mercato valdostano. Le linee di produzione
dei formaggi freschi non avrebbero subito variazioni, fatta
eccezione per il primo sale, da spostarsi presso il "Centro latte
Cappello", società del gruppo ABIT. La porzionatura del formaggio
sarebbe stata effettuata in ABIT a Grugliasco, era prevista la
salvaguardia dei livelli occupazionali, quanto al rapporto di
produttore di latte valdostani, ABIT si impegnava al ritiro del
latte, ribadendo il concetto di prezzo di mercato ancorato ad un
riferimento condiviso dalle parti, prezzo di acquisto 3,1 miliardo
di lire (rispetto a 2,7 miliardi che erano stati valutati dalla
società KPMG)"
.
Questa è la situazione in sintesi sulla scelta di fatto
obbligata della "soluzione ABIT". Avrei infatti voluto vedere
chiunque di voi in Giunta regionale proporre "Granarolo": a 0 lire,
più ricapitalizzazione di 3 milioni di euro! Chiunque di voi
facendo l'amministratore deve fare gli interessi della Regione,
cosa che la Regione ha fatto. È successo poi quello che è successo;
le analisi fatte a suo tempo da Finaosta sulla validità della
società cooperativa erano corrette all'epoca, ciò che non ha
funzionato è stato il piano industriale allora presentato. Oggi
sappiamo che la profonda crisi dell'ABIT, che ha determinato anche
le sorti della Centrale, è stata causata da una spregiudicata e
catastrofica gestione del gruppo dirigente, non ho paura a dirlo!
Tale gestione, tenuta nascosta agli stessi soci, è divenuta
insostenibile nell'estate del 2003, quando ABIT ha rinnovato
completamente il consiglio di amministrazione e i quadri dirigenti
per riprendere in mano le sorti della cooperativa. Che non vi fosse
posto almeno nell'immediato, nel tentativo di salvare ABIT da parte
di "Cooperlat", per la Centrale laitière è stato subito chiaro;
questo non ha tuttavia impedito ai nuovi responsabili di ABIT di
trattare con la Valle d'Aosta con molto senso di responsabilità e
attenzione anche nei confronti della continuazione dell'attività
della Centrale. Questo è quanto mi premeva dire rispetto a ciò che
è stato.
Mi si chiede, alla luce degli avvenimenti, cosa sarà. Rispetto
al personale, ho già risposto, nel senso che faremo il possibile,
per non dire l'impossibile, per il riallocamento del personale,
soprattutto giovane e operativo, in altre strutture regionali. Per
quanto concerne le valutazioni da parte della Cooperativa del latte
rispetto alla proposta, ribadisco che è stata persa un'occasione
probabilmente impresentabile per acquisire a un prezzo bassissimo,
400.000 euro rispetto ai 3.600.000 euro di valutazione a bilancio
del capitale di immobilizzazione di materiali, attrezzature,
marchio e acquisto di azienda, perché di questo stiamo parlando:
acquisto di azienda. Rispetto la scelta, posso anche capirla in
parte, non condivido le strategie conseguenti alla scelta fatta
dall'assemblea della cooperativa, perché ribadisco quello che ormai
è noto a tutti e condiviso anche dai vertici dirigenziali dell'AREV
- la maggiore associazione che raggruppa gli allevatori -, dal
Presidente della cooperativa, cioè che il "sistema agricoltura" in
Valle d'Aosta, se vuole riprendersi, deve essere gestito
direttamente dagli agricoltori. La filiera del latte poteva
funzionare meglio se la cooperativa avesse gestito il
tutto… e avrebbe potuto definire i
flussi di produzione fra fontina e latte direttamente, senza
passare per terzi, esclusi i grossi produttori privati
evidentemente; raccogliendo gran parte del latte in Valle d'Aosta
avrebbe potuto diminuire la produzione di fontina che, ricordo, è
aumentata del 25% nel solo 2003 rispetto al 2002, un aumento
abnorme, incomprensibile, ingiustificato, contrario ad una logica
di valorizzazione del mercato e, definendo i flussi di produzione,
la cooperativa stessa avrebbe deciso quanto trasformare in fontina
e quanto portare in latte fresco.
Le condizioni di mercato sono favorevoli perché, come è noto, in
Valle d'Aosta non esiste questo prodotto, perché la nuova normativa
dà la possibilità di vendere latte fresco con il "sistema 6+1" - 6
giorni più 1 -, per cui è considerato latte fresco il latte
prodotto anche 6 giorni prima, e questo semplificava enormemente il
sistema distributivo del latte, che è stato un problema non
indifferente per i costi di gestione perché, con sinergie già in
fieri, si poteva distribuire il latte su tutto il territorio della
Valle d'Aosta, comprese le valli laterali, senza rischiare di
interrompere la distribuzione come era successo nel passato. Era
una situazione favorevole, perché la Regione aveva tecnicamente
acconsentito alla possibilità eventuale di subaffitto della
struttura - altro tema più volte dibattuto -, unanimemente
riconosciuta una struttura abnorme rispetto al sistema produttivo,
ma, essendo possibile dal punto di vista tecnico il subaffitto, i
30.000 euro circa di affitto annuo sarebbero stati riassorbiti da
subaffitti, per cui costo zero o addirittura forse un
positivo… per la gestione della
struttura. Queste cose le ho spiegate all'assemblea, lasciandole la
scelta. Hanno scelto di no.
Noi ci attiveremo - rispondo ad un secondo punto - per mantenere
la destinazione della Centrale nel settore latte. Prima di
dismettere la struttura ad una realtà industriale che non sia una
filiera agroalimentare, ci penseremo più volte, la linea è di
mantenere la Centrale in quel contesto, perché riteniamo che, con
una gestione oculata di grande cautela, di ridimensionamento di
personale che è assolutamente necessario, di una gestione dei
prezzi in modo corretto, la struttura abbia la possibilità di fare
utili, ma come fare utili? Questo è stato un altro punto - mi si
dice, perché mi sono assentato dall'assemblea per correttezza -,
molto dibattuto dai soci, alcuni dei quali chiedevano al direttivo
di garantire loro un prezzo fisso del conferimento del latte.
Questo è assolutamente improponibile e io devo ringraziare il
Presidente della cooperativa che ha detto "no" e che ha fatto un
piano industriale molto realistico, basato su un calcolo di
conferimento in lire di 750 lire/litro del latte per una produzione
massima a regime di 2,5 milioni di litri, rispetto ai 4 milioni di
litri che è stata la punta massima del 1998.
È chiaro che questa simulazione di piano industriale ai soci,
molti dei quali percepiscono già nella migliore realtà dei
caseifici 950 o 970 lire, vista in una logica di chiusura mentale,
fa dire: "no". Il ragionamento però è un altro ed è che la
costituzione di una società S.r.l. o S.p.A. non obbligava e non
obbliga i conferitori soci della cooperativa comunque a conferire,
è una scelta loro. I soci della cooperativa sono obbligati a
conferire le fontine alla cooperativa perché sono soci della
cooperativa, ma non sono obbligati a conferire il latte a una
società che è una costola della cooperativa, questo è di tutta
evidenza! Questo concetto probabilmente non è stato capito, perché
bisogna far maturare questi processi con più tempistica, cioè si
sono accelerati troppo i tempi. Alcuni hanno cambiato idea sulle
scale stesse, si sono chiesti: "adesso cosa succede?".
Il problema c'è, checché se ne dica, il nuovo disciplinare della
fontina, che verrà approvato - spero - a settimane dal Ministero,
obbliga i produttori a produrre fontina solo con fieno valdostano,
per cui i caseifici non potranno più ricevere latte da coloro che,
per un motivo o un altro, acquistano fieno fuori dalla Valle e
questo inevitabilmente farà aumentare l'offerta di latte in Valle
d'Aosta. Cosa risponderemo loro? Confido - ripeto -, per me stesso,
per la Giunta e per la Regione, che questo ragionamento possa
essere ripreso, perché vi potete immaginare le conseguenze:
drastico ridimensionamento della aziende agricole, oppure un grosso
allevamento di vitelli allevati con nostro latte, mangeremo della
carne sopraffina. Non so quale sarà il punto di redditività
dell'azienda, potrebbe anche essere una strada: sanati valdostani,
vitelli, vitelloni valdostani ad un prezzo da commercializzare
"urbi et orbi"… potrebbe essere una
strada, ma ne dubito. Ribadisco che anche nel settore carni - e mi
congratulo, ripeto, sotto questo punto di vista, con le
dichiarazioni del Presidente dell'AREV - gli allevatori devono
prendersi in mano il sistema: dall'allevamento, con il piano carni
che abbiamo approvato… e devono aderire
al piano carni: sono solo un 10% gli allevatori che aderiscono al
piano carni che chiede di allevare i vitelli e i vitelloni per 6
mesi, non per 6 anni, con metodi alimentari corretti biologici
naturali, dietro remunerazione che può arrivare fino a 950 lire/kg
in più. Allevando con questa procedura, devono poi gestirsi il
"sistema carni", cioè predisporre un sistema di allevamento che in
Valle d'Aosta non avviene, piuttosto che vendere i vitelli e i
vitelloni in Veneto o in altre regioni italiane, dopodiché
provvedere alla macellazione. Questa è la strada e su questo
continueremo a lavorare, ma è un processo culturale lento e
difficile da far passare.
Non voglio dilungarmi oltre, voglio dirvi che il tema "Centrale
laitière" è importante e va al di là dell'aspetto dell'azienda in
sé, ma va ad influire sulla gestione complessiva del sistema
agricolo valdostano e il ruolo nostro, che abbiamo svolto in questi
mesi, è di fare il giro della Valle d'Aosta in incontri con gli
allevatori e con i responsabili di settore per dire loro queste
cose. Questi messaggi stanno lentamente passando, è importante che
vengano considerati propri da parte degli allevatori: nessuna
politica può essere imposta. Il presidente, con molta correttezza,
ha detto:
"io voglio da voi un forte appoggio a questa
iniziativa, non mi accontenterò del voto in più"
, per cui,
anche se il risultato fosse stato 38 a favore su 36 contro,
l'iniziativa non sarebbe decollata, perché o vi è la convinzione di
essere nel giusto, oppure si lavora con il rischio di sbagliare ad
ogni passo. Questa fase si è esaurita, i tempi non sono ancora
maturi, ma sono convinto che, lavorando tutti - anche il Consiglio
regionale ha un ruolo importante su questo -, possiamo lavorare
bene.
Président - La parole au Conseiller Lanièce.
Lanièce (SA) - Prendiamo atto della risposta molto dettagliata
dell'Assessore, dalla quale emerge il fatto che vi sarà questo
incontro per cercare di salvaguardare meglio i dipendenti della
Centrale, visto che sono già state inviate le lettere per la
mobilità per tutti e 16 i dipendenti; pertanto restiamo in attesa
di sapere l'evolversi di questa
situazione… e se si concretizzerà la
volontà, riconfermata oggi dall'Assessore, di mantenere nella
Centrale un'attività del settore lattiero-caseario.
Visto che la Centrale del latte è e doveva essere uno strumento
molto importante per il settore lattiero-caseario, vorrei fare
alcune osservazioni. L'Assessore ha ripercorso la storia della
Centrale, ma mi verrebbe da dire che ha riscritto un poco la
storia, partendo da un dato veritiero, e cioè che i vari gruppi di
minoranza - il gruppo "dell'Arcobaleno" forse non completamente -
erano concordi sul fatto che allora era necessaria la
privatizzazione. Su tutto il resto vi erano delle perplessità, da
parte di tutti i gruppi, dovute al fatto che non avevamo
partecipato, né eravamo mai stati messi a conoscenza delle scelte
fatte nel 2001 a favore dell'ABIT. Tutte le volte che il
sottoscritto o altri hanno chiesto documentazione in merito, ci è
sempre stato risposto che si trattava di documenti privati e che
non si potevano avere a disposizione; lo stesso contratto fra la
finanziaria regionale e la Cooperativa ABIT non è mai stato
consegnato ai consiglieri regionali. Questi sono alcuni dati dai
quali emerge la poca chiarezza della situazione; d'altronde
l'Assessore ci ha letto oggi la risposta di Finaosta, dove si
diceva per quali motivi era meglio scegliere ABIT, piuttosto che
Granarolo, e fra le varie motivazioni si parlava di affidabilità
finanziaria: come è possibile che nel 2001 "ABIT" ha
un'affidabilità finanziaria e nel 2003 si scopre un buco di 18
milioni di euro, come è stato pubblicato su "Repubblica" nel
novembre 2003! Forse già allora c'era qualcosa che non
funzionava!
Si parla di affidabilità finanziaria
e… dopo 2 anni scopriamo un buco di
dimensioni enormi! Lo stesso dicasi per il contratto definitivo: lo
scorso anno i gruppi "Stella Alpina" e "Arcobaleno" avevano
sollevato il problema del contratto. Abbiamo oppurato che, nelle
varie clausole del contratto, i famosi "paletti", che erano stati
reclamizzati a difesa dei produttori di latte, erano dei "paletti"
di fatto inesistenti, cioè su 8 "paletti" previsti all'articolo 8,
se per caso uno o più di questi non fosse stato mantenuto, si
pagava al massimo in tutto un miliardo di multa e non un miliardo
per ogni singola clausola non rispettata. Fra i vari "paletti" vi
era ad esempio il pagamento del contratto di locazione, che non è
mai stato fatto, oppure il fatto di mantenere e rafforzare
l'utilizzo del marchio della Centrale, cosa che già lo scorso anno
era quasi venuta meno. Già allora avevamo sollecitato, prima che il
contratto diventasse definitivo, un'azione per far valere quello
che era scritto nel contratto, ma anche allora le voci della
minoranza non furono ascoltate! Oggi invece sembra quasi che la
responsabilità sia di tutto il Consiglio e dei produttori di latte:
è un po' troppo facile ed è scorretto! Sono invece decisioni
politiche quelle effettuate nella scelta dell'ABIT, nel contratto
siglato allora, e quelle prese durante tutti questi anni, in cui
noi abbiamo sollevato il problema e ci siamo sempre sentiti
rispondere che tutto andava bene.
Posso capire che adesso i produttori di latte devono accettare
che non si può parlare sempre di un prezzo del latte superiore a
quello di mercato, però noi oggi siamo arrivati al punto finale, e
tutti i passaggi politici si sono dimostrati errati e quindi dovete
assumervi le vostre responsabilità, altrimenti questo è un gioco
delle parti! Alla fine, quando va bene, è merito della Giunta;
quando va male, è colpa di tutto il Consiglio regionale. Io non ci
sto! Penso neanche gli altri. Con questa dichiarazione invitiamo
l'Assessore, che ha dimostrato questa volontà, a perseguire la
ricerca di una soluzione… tanto più che
esiste - secondo quanto sono venuto a sapere da voci non ufficiali
- una proposta di un privato: so che in questi giorni è stata
presentata all'Assessore Marguerettaz una proposta di una ditta
piemontese in merito ad un piano industriale per la Centrale. Non
vorrei che facesse la fine delle proposte fatte precedentemente da
altri privati che, magari perché non erano simpatici, furono
accantonate. Invitiamo quindi l'Assessore a cercare di valutarla
appieno visto che la sua volontà è di far sì che nella Centrale del
latte si possa continuare la filiera produttiva del latte sia a
favore dei produttori del latte, sia a favore dei dipendenti, che
vivono con grande difficoltà questi giorni.
Président - La parole au Conseiller Curtaz.
Curtaz (Arc-VA) - Prendiamo atto dell'intervento dell'Assessore,
al quale riconosco una certa lucidità e anche una trasparenza che
in questa vicenda, fino ai nostri giorni, è mancata. Mi riallaccio
a quanto ha riferito il collega Lanièce, perché in questa vicenda
il Consiglio è sempre stato tenuto all'oscuro sulla reale
situazione, sullo stato dell'ABIT.
Non voglio in questa sede polemizzare - lo abbiamo già fatto
altre volte - se era un atteggiamento deliberato, oppure un
atteggiamento errato dovuto a cattive informazioni che aveva
Finaosta. Quella scelta sicuramente non fu azzeccata, non so se
altre scelte sarebbero state peggiori, però quella scelta fu
sbagliata e oggi possiamo affermarlo con in mano tutti gli elementi
possibili. Elementi che allora noi non avemmo, perché lei,
Assessore - e questo è l'unico punto sul quale le muovo
un'osservazione critica -, non può dire che nella sostanza eravamo
tutti d'accordo. Ma quale "tutti d'accordo", ma dove "tutti
d'accordo"! Io qui, quando sono d'accordo, schiaccio il bottone
verde! Se all'epoca schiacciammo il bottone giallo, è perché non
eravamo affatto d'accordo. Non potevamo votare contro però, eravamo
in difficoltà, perché c'erano giustamente 20 persone che lavoravano
e l'alternativa che ci veniva proposta, vera o falsa che fosse,
era: "o pomì, o così: tutti a casa, quindi dobbiamo accettare
questa soluzione dell'ABIT". Ci astenemmo dichiarando però - lei lo
ha ricordato, io non mi ricordavo questo passo, me ne compiaccio
con me stesso - che non avevamo avuto sufficienti informazioni per
giudicare, perché non ce le avevate date. Anche questo interessante
passo che oggi lei ha letto… io è la
prima volta che lo ascolto, anche se lo avrò chiesto almeno 100
volte! Mi riferisco a Finaosta che dice: "sì, ABIT e non
"Granarolo" per tutti questi motivi". Perché questo elemento non ci
fu presentato? Questa rimane una cosa fumosa, poco chiara, non si
riesce a capire perché questa cosa fu gestita in questo modo;
probabilmente perché vi erano già delle perplessità che non
venivano esternate per non mettere allarmismo, per non alimentare
la polemica politica, eccetera.
Assessore, rapidamente, a mio giudizio, oggi lei ha fatto un
quadro della situazione lucido, i problemi sono sostanzialmente
tre.
Il primo è il problema dei dipendenti: se vi è una soluzione
diversa per evitare il licenziamento di questi dipendenti, noi ce
ne compiacciamo, avremmo risolto un problema. Dal punto di vista di
chi lavora, il problema principale.
Risolto questo problema, ne restano altri due: uno è quello del
futuro di questa struttura aziendale, struttura importante che è
costituita anche da un immobile, una cattedralina nel deserto fatta
all'epoca con progetti scriteriati perché, come lei giustamente
diceva, quello stabilimento è sproporzionato rispetto a una
centrale di lavorazione del latte, tanto che lei suggeriva di fare
dei subaffitti. Lì vi sono da affittare centinaia e centinaia di
metri quadri, vi è tutto lo spazio che si vuole, tutto
inutilizzato. Vi è poi il problema della destinazione, a meno di
non pagare lì un manutentore tutto l'anno a custodire uno
stabilimento vuoto, che non mi sembra una grande prospettiva
economica per la nostra Regione.
Terzo problema che evidenzio - e qui siamo al nocciolo -, ma lei
lo ha toccato, gliene do atto, è che occorre un ripensamento della
politica agricola della nostra Regione e lei e la Giunta dovete
essere di stimolo. Qui noi possiamo anche suggerire e criticare,
possiamo anche fare delle proposte, ma siete voi che avete tutte le
leve, tutti i poteri per indirizzare la politica regionale, perché
la politica regionale in agricoltura è basata tutta su degli
incentivi. Una delle soluzioni allora è quella di spostare questi
incentivi, cercare dove dobbiamo "andare" e poi fare delle
politiche di carattere fiscale, di carattere contributivo, ma anche
di carattere educativo, perché oggi abbiamo un ambiente in
agricoltura che è molto poco imprenditoriale, perché è stato molto
assistito. Non discuto che debba essere assistito, voglio che sia
chiaro, l'agricoltura di montagna non può che essere assistita,
però bisogna anche che da parte di chi è assistito vi sia ogni
tanto un'assunzione di responsabilità, un poco di lungimiranza, di
voglia di imprenditoria, di voglia di mettersi in gioco, di
rischiare, eccetera, e provare delle strade nuove, soprattutto
quando queste strade nuove diverranno via via delle strade
obbligate, come lei ha accennato. Credo che su questa riflessione
avremo ancora modo di confrontarci, noi ci auguriamo che, chiusa
questa trattativa, se ne possano aprire altre, perché il problema
della filiera del latte per il consumo domestico è una filiera di
cui la Valle d'Aosta non può fare a meno, perché è assurdo che una
regione di montagna, che produce latte con delle potenzialità anche
buone, non possa utilizzarlo per l'uso proprio e dei turisti.
Ritengo che questo sia il punto centrale di tutta la vicenda.
Presidente - Con questo abbiamo esaurito i nostri lavori in
questa mattinata. Diversi consiglieri mi hanno chiesto di tardare
un attimo la ripresa dei nostri lavori, pertanto il Consiglio è
convocato alle ore 16.
La seduta è tolta.
---
La seduta termina alle ore 12,57.
