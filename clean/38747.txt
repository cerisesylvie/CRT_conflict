Classificazione
SPORT E TEMPO LIBERO
Sport invernali
TRASPORTI E VIABILITÀ
Trasporti



Oggetto del Consiglio n. 2226 del 22 giugno 2016 - Resoconto
OGGETTO N. 2226/XIV - Reiezione di mozione: "Coinvolgimento
di tutti i soggetti interessati nella predisposizione di un
provvedimento disciplinante le convenzioni per la pratica
dell'eliski".
Rosset (Presidente) -
Punto n. 26 dell'ordine del giorno.
Per l'illustrazione ha chiesto la parola il collega Roscio; ne ha
facoltà.
Roscio (ALPE) -
Abbiamo avuto modo di discutere di questo
tema nel passato Consiglio, dove l'Assessore Marguerettaz
simpaticamente mi ha già affibbiato un posizionamento pro o contro,
ma in realtà il discorso è un po' più complicato.
Dalle parole dell'Assessore abbiamo appreso che è in fase di
stesura una nuova delibera della Giunta che riguarderà il nuovo
bando tipo, le nuove convenzioni tipo relative alla pratica del
volo alpino, il cosiddetto "eliski"; senonché l'Assessore la volta
precedente ci ha detto che a questo tavolo di lavoro avevano
partecipato, oltre ai Comuni interessati, anche gli uffici
regionali preposti, le guide e le compagnie degli elicotteri. A
nostro avviso non sono stati auditi tutti i portatori di interesse,
perché - è notizia anche dei giornali - sono stati costituiti dei
comitati che hanno avanzato delle proposte per i loro territori,
cercando di lavorare su più fronti che non hanno ancora una
posizione, ma mi sembra abbastanza interessante riuscire a cercare
di elencarli.
Senza entrare nel merito di tutto il ritorno economico che può
essere legato a questa attività per i Comuni interessati, forse una
riflessione che vale la pena fare è la questione della sicurezza,
perché la casistica degli ultimi anni ci dice che purtroppo nessuno
è immune da incidenti: non basta essere esperti per poter essere
immuni da incidenti. C'è un famoso detto in cui si dice che le
valanghe non cadono solo in Pianura Padana, e negli ultimi anni
purtroppo ci sono stati casi abbastanza gravi dove purtroppo hanno
perso la vita sia i clienti, ma anche i professionisti, e altre
volte vi sono stati dei coinvolti per fortuna senza altre gravi
conseguenze. Siccome siamo in una fase dove si sta cercando di
riscrivere le regole, forse ragionare sulle regole va a tutela sia
dei professionisti che operano in un territorio difficile e
delicato, ma anche dei clienti, soprattutto per l'immagine di
questa attività. Andando a documentarci un po', soprattutto andando
a vedere quali sono le attività che si fanno in tema di sicurezza
nei Paesi come gli Stati Uniti, il Canada o la Nuova Zelanda, ci
sono delle cose interessanti che si potrebbero recepire proprio a
maggior tutela della sicurezza: sono le cosiddette "
best
practice
", quelle pratiche migliori, quei protocolli che nelle
zone dove da più tempo si ha esperienza si sono messe in atto e
hanno dato buoni risultati. Porto alcuni esempi: cercare di
limitare o addirittura di non volare quando il pericolo valanghe è
forte o fortissimo. C'è la questione - alcuni in Valle d'Aosta so
che lo fanno, ma non dappertutto - dove si fa un
briefing
preventivo per andare a valutare le zone, segnalando dove ci sono
quelle consentite o non consentite nella giornata, e questo va a
vantaggio proprio della sicurezza di tutti. Un altro caso è la
condivisione in caso di incidenti: cercare di imparare dalle
criticità per migliorare è un aspetto non secondario.
Un altro aspetto che vale la pena di prendere in considerazione
è dove ci sono studi autorevoli come per esempio quelli del CIPRA,
che danno dei numeri e dicono che i frequentatori delle Alpi e i
turisti alpini sono in forte crescita per quanto riguarda altre
attività che non sia lo sci tradizionale o l'eliski, ma per esempio
cose più
soft
(ciaspole, sci alpinismo) sono in crescita
veramente esponenziale negli ultimi anni e sono numeri che
cominciano a diventare davvero interessanti, non solo sotto il
profilo commerciale per chi vende materiali, ma anche e soprattutto
sotto il profilo di operatori che lavorano in zona. In questa nuova
delibera di cui l'Assessore ci ha parlato potrebbe essere
interessante andare a valutare le zone che noi chiamiamo "
eliski
free
"; questo non per andare contro la pratica dell'eliski,
piuttosto per il contrario, per fare in modo che un'unica pratica
non venga sviluppata a discapito di tutte le altre possibilità.
Noi chiediamo se si possono studiare con tutti i portatori di
interesse delle zone - dove si sa che si possono fare altre
attività senza l'eliski e monitorare queste attività - per vedere
se veramente questi numeri danno ragione oppure no. Questo ci
sembra di buon senso, ma ci sembra anche opportuno. È abbastanza
assodato, sempre dagli studi che citavo prima, che gli operatori di
montagna che sono in grado di diversificare l'offerta - quindi non
puntando su una monocultura dello sci o di altro tipo - sono quelli
che alla fine avranno un futuro migliore garantito. Questo va preso
in considerazione tenendo conto dei cambiamenti climatici, ma anche
del fatto che ci possono essere annate più o meno ricche di neve,
annate con più giorni pericolosi. Il fatto di poter diversificare e
di avere proposte alternative da offrire alla clientela è
sicuramente un
atout
importante.
Prendo poi per esempio un'eccellenza in Valle d'Aosta: la
manifestazione importantissima del
Tour du Ruitor
. È un
evento internazionale in grande crescita che riguarda lo sci
alpinismo ed è quasi paradossale che, dove si fa una manifestazione
di tale importanza, nella valle interessata non vi sia poi un
seguito, che si punti pochissimo sullo sci alpinismo o su altre
attività e si punti molto di più sull'eliski. Basta andare a fare
una piccola indagine sui siti specializzati per vedere quanti
frequentatori potenziali rinunciano a frequentare le valli perché
si lamentano proprio del disturbo che arreca l'elicottero nelle
loro attività. Quindi regolamentare e cercare di ascoltare tutti i
portatori di interesse, proprio per arrivare ad una condivisione
che non vada a discapito dell'una o dell'altra attività, secondo
noi è la cosa più opportuna da fare. Siccome l'Assessore ha detto
che siamo in dirittura d'arrivo, vorremmo un posizionamento chiaro
su questo aspetto.
Presidente -
Ha chiesto la parola il collega Chatrian; ne
ha facoltà.
Chatrian (ALPE) -
Qualche considerazione dopo
l'illustrazione che ha fatto molto bene il collega Roscio. Penso
che sia un momento importante, tutti i momenti probabilmente lo
sono, ma noi riteniamo che su un tema così pieno di esperienza,
bello e interessante, sia proprio il momento di mettere tutti i
portatori di interesse, tutte le professioni di montagna: dalle
guide alpine ai maestri di sci, a chi ha dei locali, a chi vive la
montagna, a chi fa reddito con tutto questo, mantenendo un
perimetro di giurisdizione per trovare le migliori convenzioni onde
garantire una visione d'insieme. Forse ci siamo dimenticati
all'interno di questa mozione, che è di buon senso, di dire se ci
fosse la possibilità, dato che state confezionando una nuova
delibera di Giunta che indirizzerà le nuove convenzioni, e una
volta trovata - io spero - una sintesi al rialzo per trovare delle
nuove proposte, di presentarcela in commissione, in modo da avere
la possibilità di confrontarci serenamente senza perdere e senza
far perdere tempo. Io penso che questa sia un po' la sfida dei
prossimi anni su temi sui quali possiamo fare la differenza, dove
abbiamo delle potenzialità che devono essere accompagnate da regole
ben fatte, dove la comunità e l'ambiente gioca la sua partita e
dove le professioni, quindi chi avrà dei redditi, potrà giocarsi la
sua partita per l'ennesima volta. Al centro di tutto questo va
indubbiamente la sicurezza, come diceva molto bene il collega.
Questo è lo spirito con cui abbiamo scritto questo atto.
Io spero che questa mozione sia approvata - e penso di sì - dal
Governo regionale, anche con il secondo impegno di portarci la
sintesi in commissione prima di approvare le bozze di
convenzione.
Presidente -
Se non ci sono altri interventi, chiudo la
discussione generale. Ha chiesto la parola l'Assessore
Marguerettaz; ne ha facoltà.
Marguerettaz (UV) -
Devo dire che il collega Roscio, nel
presentare la mozione, ha introdotto diversi concetti che sono
totalmente condivisibili e credo facciano parte del nostro
patrimonio.
Già oggi la nostra Regione è effettivamente la Regione di
riferimento per questa cultura differenziata e non la monocultura.
Se lei va a in qualsiasi negozio sportivo, troverà che le zone
dedicate alla vendita degli sci per sci alpino rispetto alle zone
dedicate al
free ride
dal punto di vista quantitativo sono
più contenute, più limitate. Senza andare a scomodare grandi
indagini, ma con un approccio empirico, significa che quello che ha
detto il collega è assolutamente corretto. Quando parla di
sicurezza, non vorrei che si facesse - sicuramente non lo ha fatto
in questi termini - un ragionamento per cui l'eliski è considerato
poco sicuro e lo sci alpinismo è sicuro, perché la cultura della
montagna vale esattamente per l'eliski come per lo sci alpinismo.
Non voglio addentrarmi in statistiche assolutamente fuorvianti: se
sono maggiori gli incidenti nella pratica dello sci alpinismo o
nella pratica dell'eliski. Nell'ambito dell'eliski abbiamo comunque
la garanzia di avere persone che sono accompagnate da
professionisti. Giustamente lei dice che in montagna il rischio
zero non esiste e quindi possono esserci delle situazioni che,
malauguratamente, comportano degli incidenti, sia a professionisti
che a
free rider
.
L'impegno che però voi andate a introdurre, così come la
terminologia che lei ha usato, danno una scelta di campo: scrivere
eliski free
è un termine assolutamente negativo, nel senso
che con queste terminologie (
drug free
,
alcool free
)
si evidenzia che ci si affranca da un'attività considerata negativa
e quindi scrivere
eliski free
vuol dire che l'eliski in
questa dizione, se le parole hanno un senso, è un'attività
negativa. Noi non lo crediamo, noi crediamo l'esatto opposto: non
abbiamo bisogno di dire che c'è
eliski free
. Noi l'eliski lo
abbiamo normato e, come potrà vedere, abbiamo delle conferenze di
servizi quando ci sono delle attività in cui intervengono coloro
che tutelano la fauna, le aree sensibili, per cui non c'è un eliski
selvaggio, è un eliski regolamentato.
Nell'impegno questo suo pensiero emerge dicendo che in alcune
zone c'è esclusivamente lo sci alpinismo. Noi riteniamo che questo
tipo di impostazione non sia condivisibile, mentre condividiamo
tutto quello che lei ha detto, ovvero: nella conferenza dei servizi
e per la preparazione della delibera ascoltiamo tutti, quindi
convochiamo sicuramente le associazioni che legittimamente
esprimono opinioni che possono essere diverse rispetto ai Comuni o
rispetto alle guide, quello lo accogliamo di fatto. Mi impegno a
creare una situazione all'interno del CELVA in cui verranno
convocati, in presenza dei dirigenti regionali, i rappresentanti di
queste associazioni e accolgo sicuramente il ragionamento fatto dal
collega Chatrian di andare in commissione a presentare la bozza che
poi verrà approvata.
Per quanto attiene la mozione, proprio per l'impostazione
radicale in cui si dice che ci sono delle zone riservate, su questo
noi ci asteniamo.
Presidente -
Ha chiesto la parola il collega Roscio; ne
ha facoltà.
Roscio (ALPE) -
Al di là di come vengono scritte le cose
e come vengono impostate dove probabilmente la pensiamo in maniera
diversa - ma non è neanche questo il punto - l'apertura che
l'Assessore fa, quella di sentire tutte le parti, di portare in
commissione prima di chiudere la delibera, è forse la parte più
interessante per noi, perché è un primo passo che se non altro va
nell'ottica di mettere tutti i portatori di interessi intorno ad un
tavolo; dopodiché si cercherà, se si riesce, di trovare una
sintesi.
Io però un paio di osservazioni le farei, perché ha fatto un
passaggio in cui invita ad ascoltare anche voci diverse che non la
pensano come le guide. Qua sembra quasi che provare a puntare su
altre attività che non siano l'eliski voglia dire andare contro le
guide alpine... in realtà questo non è il nostro pensiero, anzi! Il
nostro pensiero è che, siccome comunque per forza di cose l'eliski
ha una durata temporale nell'anno più limitata rispetto per esempio
allo sci alpinismo, se si trovano dei punti in comune e non in
contrasto per questa attività forse sono proprio le guide
maggiormente a beneficiarne da un punto di sintesi, così come
soprattutto dall'introduzione di pratiche che vanno ad incrementare
la sicurezza.
Assessore, lei prima ha chiesto chi avrà il maggior numero di
casi di incidenti tra lo sci alpinismo e l'eliski: non credo che ci
interessi, ma non credo neanche che ci siano delle statistiche a
conforto dell'una o dell'altra tesi, poco ci interessa. Noi
crediamo che se si riesce a migliorare la sicurezza, sia per chi
pratica l'eliski che per chi pratica lo sci alpinismo, sia un
risultato positivo in entrambi i casi. Noi non siamo qui a dire che
un'attività è più sicura rispetto ad un'altra, vogliamo invece dire
che introdurre pratiche come vengono fatte nelle zone in cui queste
cose sono molto praticate forse va proprio ad incrementare la
sicurezza a beneficio poi di tutti. Da questo punto di vista
accogliamo volentieri e con soddisfazione l'impegno.
Sul fatto dell'
eliski free
oppure no, al di là della
parola che può essere più o meno felice, se poi si prova a calare
il ragionamento sul territorio forse si riescono a trovare delle
zone in cui non praticando un'attività non si va a discapito di
un'altra, e questo dovrà magari venire dopo un confronto: qui noi
diciamo che va molto bene. Se riusciamo pertanto a trovare un punto
di contatto e se poi nella scrittura pratica dei bandi e delle
convenzioni ci sono zone che permetteranno - anche scelti i periodi
e valutando tutte le cose - di dare non diciamo qualcosa in meno,
ma qualcosa in più all'offerta, allora forse il nostro obiettivo
sarà raggiunto.
Noi manteniamo la nostra mozione, ma cogliamo anche l'impegno
dell'Assessore di andare in questa direzione.
Presidente -
Ha chiesto la parola il Vicepresidente
Cognetta; ne ha facoltà.
Cognetta (M5S) -
Per dichiarazione di voto. Anche noi,
come Movimento Cinque Stelle, appoggiamo la mozione dei colleghi di
ALPE.
Per quanto riguarda la questione
eliski free
, Assessore,
capisco che sarebbe una scelta di campo eccezionale dichiarare
delle zone che possono restare incontaminate da certi discorsi.
Capisco che sarebbe una scelta un po' troppo forte per lei, che è
abituato a gestire le cose in base alle convenienze elettorali, è
una scelta di campo troppo difficile. Però sarebbe bello magari
anche dare dei segnali, perché quelle stesse zone potrebbero essere
poi zone che verrebbero a favorire un certo tipo di turismo
sicuramente meno impattante rispetto a quello di cui stiamo
parlando.
Io voterò a favore, voi vi asterrete, così non prendete neanche
posizione, e amici come prima!
Presidente -
Non ci sono altri interventi, possiamo
mettere in votazione la mozione.
Dichiaro aperta la votazione.
Presenti: 32
Votanti           
: 6
Favorevoli: 6
Astenuti: 26 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Gerandin, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Restano, Rini, Rollandin, Rosset, Testolin, L. Viérin, M.
Viérin)
Il Consiglio non approva.
Ha chiesto la parola il Consigliere Marquis; ne ha facoltà.
Marquis (SA) -
Le chiederei la concessione di una breve
interruzione per una riunione di maggioranza.
Presidente -
È concessa la sospensione.
Si dà atto che la seduta è sospesa dalle ore 17:12 alle ore
17:21.
