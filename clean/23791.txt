Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2798 del 20 giugno 2007 - Resoconto
OGGETTO N. 2798/XII - Tasso di mortalità infantile nella
Regione. (Interrogazione)
Interrogazione
Preso atto del recente Rapporto annuale del Dipartimento
Politiche Sviluppo (2006) del Ministero dello Sviluppo Economico,
nel quale vengono riportati dati relativi alla situazione di vita
delle famiglie italiane, distinguendo i diversi dati in base alla
regione di appartenenza;
Visto che, per quanto riguarda la mortalità infantile, cioè
il numero dei morti nel primo anno di vita, per 1000 nati vivi,
(dati 2002) la regione si colloca tra i primi posti, insieme alle
regioni del sud Italia;
Verificata la serie storica dei tassi di mortalità infantile
riportata nel secondo Rapporto per le Politiche Sociali, per cui
risulta che dopo l'anno 2002 i dati sono migliorati;
la sottoscritta Consigliera regionale
Interroga
l'Assessore competente per sapere:
1) se sono state fatte ipotesi circa la forte oscillazione
che si registra nella serie storica dei dati riguardanti il tasso
di mortalità infantile;
2) se si sono individuate eventuali azioni che possano
favorire il mantenimento di bassi tassi di mortalità infantile
registrati negli ultimi anni.
F.to: Squarzino Secondina
Presidente -
La parola all'Assessore alla sanità, salute
e politiche sociali, Fosson.
Fosson (UV) -
Brevissima risposta. Mi si chiede... come
mai le oscillazioni dei dati sulla mortalità infantile... abbiamo
detto e ripetuto diverse volte che là dove i numeri sono piccoli,
le oscillazioni sono statisticamente molto imponenti, cioè basta un
caso o due in più che ci fa passare dall'America all'Angola.
I dati sulla mortalità infantile: ci sono stati 2 anni negativi
che ci hanno fatto precipitare, sono il 2002-2003, dove abbiamo
avuto 10-11 casi di mortalità infantile, ma nel 1998-1999 erano 5
casi all'anno. Nel 2006 i dati ufficiosi sono di zero morti per
mortalità infantile ... si ricorda i casi dei 3 tumori della
tiroide in ragazzini di 16-18 anni nel 2003 nella Valdigne, di cui
ci siamo preoccupati tantissimo? Nel 2004-2005-2006 non abbiamo mai
avuto uno di questi casi, quindi non dobbiamo preoccuparci, è un
dato evidente... dove i numeri sono piccoli le oscillazioni
statistiche sono variabili e ci fanno precipitare da una situazione
ideale ad una situazione da Terzo Mondo.
Si sta facendo tutto quello che abbiamo già riferito molte
volte, cioè un percorso alla gravidanza assistita, l'ambulatorio
per il parto fisiologico, la gravidanza fisiologica. È in corso un
grande progetto che è già stato presentato anche qui, l'"ospedale
amico dei bambini", abbiamo fatto un accordo nel 2005 con l'UNICEF
per essere inseriti fra quei 10-15 ospedali italiani che vengono
definiti, in seguito ad un accordo con l'UNICEF, "ospedale amico
dei bambini". La procedura sta andando avanti, il gruppo di studio
dell'UNICEF sta verificando i nostri dati; se tutto andrà come
speriamo, nel mese di settembre di quest'anno avremo anche noi la
certificazione di "ospedale amico dei bambini". Penso che questa,
insieme alla riorganizzazione dei consultori che stiamo portando
avanti, sia la battaglia più corretta, perché la mortalità
infantile rimanga al di sotto dei numeri previsti. C'è anche, in
accordo con il Ministero della sanità, l'idea di inserire la
vaccinazione di pneumococco e di meningococco nei bambini di età
inferiore ad un anno, però il Ministero della sanità che regola il
piano vaccinazioni sta facendo degli approfondimenti che
attendiamo.
Presidente -
La parola alla Consigliera Squarzino
Secondina.
Squarzino (Arc-VA) -
Siamo convinti che proprio i piccoli
numeri creano delle situazioni che paiono gravi; in realtà non lo
sono, però sono sicura che all'interno della struttura ci sia stata
una riflessione rispetto a questi casi, quindi verificare se
all'interno di quei casi che abbiamo avuto negli anni 2002-2003 ci
fossero malattie particolari che dovevano attirare l'attenzione in
modo mirato rispetto a certi fenomeni: era questa la nostra
preoccupazione.
Condividiamo tutta l'attività di prevenzione che viene fatta
lungo tutto il percorso che accompagna la gravidanza, la nascita e
i primi anni di vita dei bambini, ma ci chiedevamo se questi dati
facevano emergere alcuni episodi particolari. Mi sembra - da quello
che lei dice - che questo non è avvenuto; speriamo sia così e
speriamo che eventualmente, anche se non sono state dette, le
riflessioni fatte aiutino a migliorare e a prevenire eventuali
incidenti anche mortali dei bambini della nostra regione.
