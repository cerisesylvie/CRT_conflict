Classificazione
TRASPORTI E VIABILITÀ
Trasporti



Oggetto del Consiglio n. 652 del 15 luglio 2009 - Resoconto
OGGETTO N. 652/XIII - Interpellanza: "Interventi per
l'incremento dei collegamenti con autobus fra Aosta e l'aeroporto
di Torino Caselle".
Interpellanza
Evidenziato che l'aeroporto "Sandro Pertini" di Torino è
collegato con voli di linea con 13 aeroporti italiani, 17 aeroporti
europei e un aeroporto africano, mentre con voli charter è
collegato con 10 località turistiche europee ed africane;
Tenuto conto che, per queste caratteristiche, l'aeroporto di
Caselle è utilizzato da molti valdostani e lo sarà anche in futuro,
dopo l'apertura nel Corrado Gex con pista allungata, perché
presenterà un'offerta di voli notevolmente superiore a quanto potrà
essere offerto dalla struttura di Saint-Christophe;
Evidenziato inoltre che i parcheggi presso l'aeroporto di
Caselle sono molto onerosi, mentre il collegamento con autobus tra
la Valle e il "Sandro Pertini" è limitato a due sole corse
giornaliere e precisamente in andata da Aosta una corsa alle 4.30
nei giorni feriali (alle 7.50 il sabato e la domenica) e una
seconda corsa alle 17.30, mentre per quanto riguarda il ritorno una
prima corsa è alle 9.30 dal lunedì al venerdì (10.45 il sabato e
domenica), mentre la seconda è alle 22.15;
Considerato che questa situazione comporta grossi disagi per
i cittadini valdostani che sono obbligati o a prendere l'autobus
con molte ore di anticipo rispetto all'orario di partenza o ad
aspettare per parecchie ore prima di poter rientrare in valle o
sono obbligati ad arrendersi e utilizzare, come fa la stragrande
maggioranza, la propria automobile con gli alti costi annessi o a
mobilitare qualche parente amico per farsi accompagnare;
i sottoscritti Consiglieri regionali del Partito
Democratico
Interpellano
la Giunta regionale per conoscere se ne intende:
1) ampliare nel più breve tempo possibile l'offerta di corse
di autobus da Aosta a Caselle in modo che i cittadini valdostani
che utilizzano l'aeroporto torinese possano contare su una corsa
almeno ogni 2 h per ciascuna direzione;
2) valutare in alternativa la possibilità di una convenzione
regionale con la società che gestisce i parcheggi dell'aeroporto di
Torino Caselle per garantire tariffe agevolate ai cittadini
valdostani.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. La Valle d'Aosta nei
secoli ha goduto di grande benessere quando i trasporti commerciali
erano prosperi grazie a comunicazioni e trasporti facili ed
agevoli, mentre ha avuto grande difficoltà, e la povertà ha
rialzato la testa in larghe fasce della popolazione, quando per
questioni climatiche o politiche le comunicazioni di trasporti
erano difficoltose. La Valle d'Aosta di oggi obbedisce alla stessa
regola, è quindi fondamentale per il suo sviluppo e il benessere
dei suoi abitanti fare in modo che le comunicazioni e i trasporti
siano più efficienti e rapidi possibili. La situazione è ad
un'analisi anche superficiale particolarmente preoccupante.
L'autostrada di fondovalle è costantemente condizionata da
innumerevoli cantieri di lavoro, al traforo del Bianco si formano
lunghe code appena il traffico è un po' più sostenuto e quello del
Grand San Bernardo è carissimo e poco usato. La ferrovia per
Martigny è scomparsa dai programmi politici, mentre quella di
Torino è perfino peggiore di com'era 40 anni fa. I 40 milioni di
euro per il suo rilancio stanziati dal "Governo Prodi", sono
inutilizzati e non solo per la contrarietà della città di Chivasso
al progetto della lunetta, che farebbe risparmiare ai Valdostani
centinaia di migliaia di ore di viaggio ogni anno. L'aeroporto
Corrado Gex è chiuso per i lavori di allungamento pista e
potenziamento dell'eurostazione, ma anche quando aprirà svolgerà un
ruolo del tutto marginale, sia per le destinazioni servite, Roma,
Olbia o poco più, sia per i volumi dei passeggeri. Con questa
interpellanza abbiamo voluto riportare l'attenzione sull'isolamento
della nostra Valle, perfino nel settore dei collegamenti aerei,
perché i collegamenti con gli autobus verso l'aeroporto
internazionale più vicino sono del tutto carenti. Caselle, con le
sue 31 destinazioni, italiane, europee ed africane, è un importante
snodo dei trasporti per molti valdostani, eppure ci sono solo due
corse giornaliere: alle 4,30 del mattino e alle 5,30 del pomeriggio
da Aosta a Caselle e due ritorni: alle 9,30 e alle 22,15. Questa
offerta non consente ai Valdostani di poter fare affidamento su
questo servizio e infatti gli autobus sono spesso vuoti o
semivuoti, mentre i nostri concittadini sono obbligati a recarsi in
auto, pagando un salatissimo parcheggio in aeroporto, oppure
obbligando i familiari e amici a fare da autisti e ciò che è peggio
questa situazione disagiata colpisce anche tutti i turisti che
vorrebbero recarsi in Valle d'Aosta con un volo su Torino e che
magari, proprio per l'impossibilità di combinare il trasporto aereo
con quello con l'autobus, desistono e si recano in altre località
più facilmente raggiungibili a minor costo. Per risolvere questa
situazione a nostro parere occorre rivedere il piano regionale dei
trasporti e dedicare a questa linea uno spazio che consenta almeno
una corsa ogni 2 ore fra Aosta e Caselle e altrettanto in senso
inverso. Sarebbe inoltre interessante verificare la possibilità di
una convenzione con la società di gestione dell'aeroporto Sandro
Pertini in merito alle tariffe del parcheggio, perché i nostri
concittadini non devono pagare esageratamente un disservizio
dell'organizzazione regionale dei trasporti con autobus.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Rispetto alle due domande formulate
dalla collega Fontana, vorrei dare questo tipo di risposta.
"Ampliare nel più breve tempo possibile l'offerta di corse di
autobus da Aosta a Caselle in modo che i cittadini valdostani che
utilizzano l'aeroporto torinese possano contare su una corsa almeno
ogni 2 ore per ciascuna direzione"
, breve premessa: il vigente
piano di bacino di traffico, ancorché approvato nel 1999, dedica un
paragrafo apposito ai collegamenti con l'aeroporto Sandro Pertini
di Caselle. Nel documento, come potrà riscontrare la collega, si
evidenziava come fosse complessa la stima della domanda potenziale
soddisfatta dai servizi, che verosimilmente sembrava riguardare
soprattutto gli spostamenti turistici di tipo individuale e per
piccoli gruppi, mentre la domanda turistica gestita dagli operatori
turistici, gruppi organizzati, organizzava servizi di autonoleggio
per compiere gli spostamenti. Il piano pertanto, pur ritenendo
indispensabile mantenere un livello minimo di servizio (due coppie
di corse), ipotizzava l'organizzazione di un servizio non fondato
su linee in concessione, ma su una diretta iniziativa e su un
maggior coinvolgimento degli operatori turistici e
dell'autotrasporto regionale, allo scopo di creare una struttura in
grado di gestire il servizio stesso in modo flessibile
proporzionato alla domanda. Le informazioni ora disponibili sulla
relazione Aosta/Caselle evidenziano una scarsa efficacia del
servizio, pur a fronte di un notevole impegno finanziario per la
pubblica amministrazione; sono state infatti registrate poche
centinaia di passeggeri nel corso dello scorso anno. Non sembra
percorribile inoltre nell'immediato un potenziamento della
relazione Aosta/Caselle aeroporto come richiesto dalla Consigliera
Fontana, in quanto comporterebbe un onere a carico della Regione di
circa 1,5 milioni annui, ipotesi con cadenzamento di due ore, dalle
5,00 del mattino alle 23,00 per un totale di 10 corse andata e
ritorno. Tale iniziativa non sarebbe compatibile con le indicazioni
contenute nel piano di bacino di traffico tuttora in vigore e
potrebbe costituire una misura non perfettamente coordinata con le
strategie che a breve saranno delineate per il trasporto pubblico
nel nuovo piano di bacino. Infatti il piano di bacino di traffico
in vigore è giunto ormai alla sua scadenza e proprio nel corso del
corrente anno dovrà essere aggiornato, anche tenuto conto degli
importanti mutamenti socio-economici intervenuti in questi anni. A
tal fine è in fase di predisposizione una bozza e c'è una delibera
della Giunta regionale a tal proposito e nei prossimi mesi dovrà
essere oggetto di incontri, di condivisione con tutti gli attori
del settore del trasporto pubblico, e non solo, in modo da giungere
ad un documento condiviso che possa contemperare al meglio anche
per quanto concerne la relazione Aosta/Caselle aeroporto le
esigenze della popolazione sia residente, sia turistica.
Per quanto riguarda la seconda domanda circa la valutazione
della possibilità di una convenzione regionale con la società che
gestisce i parcheggi, mi tocca rilevare che le società di gestione
aeroportuali basano il loro equilibrio economico e gestionale su
diverse possibilità di introito: il traffico aereo, diritti
aeroportuali, rifornimento, polizia,
catering
, le attività
commerciali dell'aerostazione e non ultimi i parcheggi. Attualmente
la tariffa per il parcheggio multipiano dell'aeroporto di Caselle
per una sola sosta dalle 8,00 alle 24,00 è pari a 22 euro;
tuttavia, così come è avvenuto in prossimità di altri scali
medio-grandi, sono sorti parcheggi gestiti da altri soggetti
leggermente più distanti dal
terminal
, ma che offrono
tariffe più convenienti e navette gratuite. A Torino ci sono il
"ParkinGO" a 12 euro al giorno, il "Park to fly"
a 8 euro al
giorno, evidentemente l'utilizzo di queste soluzioni implica un
maggior impiego di tempo per i trasferimenti. Tenuto conto dello
scenario sopra delineato, appare alquanto improbabile che la
società di gestione aeroportuale valuti positivamente l'ipotesi
avanzata, possiamo fare un tentativo, ma è verosimile che non
accoglierà alcuna convenzione. Il mercato già oggi offre
alternative valide e inoltre si verrebbe a creare un precedente,
che in seguito altri soggetti potrebbero pretendere di applicare
anche per altre parti della popolazione.
Président
- La parole à la Conseillère Carmela
Fontana.
Fontana (PD)
- Grazie, Assessore. Per quanto riguarda le
ultime parole da lei dette: che si potrebbe fare un tentativo,
direi che possiamo anche provare, sarebbe molto interessante,
almeno ci proviamo, anche perché effettivamente sono disagiati...
Abbiamo perso un'occasione, perché, quando le avevo formulato
questa interpellanza - mi sembra due mesi fa -, lo avevo fatto con
un auspicio: visto che arrivava anche l'estate, con le ferie di
mezzo, che tanta gente ne usufruiva, potevamo magari almeno
mettercela tutta, fare un periodo sperimentale per non isolare la
città di Aosta come in questo momento. Perché vorrei vedere,
Assessore - mi riferisco alla sua persona per non nominarne altre
-, se lei dovesse andare a prendere un volo alle 2 o le 3 di
pomeriggio, se si alzerebbe alle 4,00 di mattina e se starebbe
tutta la mattinata... non potrebbe farlo sia per gli impegni...
oppure se dovesse stare via una settimana, o quindici giorni... è
vero che ci sono i parcheggi a tariffe ridotte, ma sono carissimi!
Era proprio per vedere cosa si può fare: lei mi ha detto che per
fine anno c'è questa discussione, il nostro auspicio è che ce la
mettiamo tutta e che risolviamo anche questo problema. Grazie.
