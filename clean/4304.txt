Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 646 del 15 dicembre 1981 - Resoconto
OGGETTO N. 646/81 - PIANO DI RIPARTO DEI CONTRIBUTI DA ASSEGNARE
AI COMUNI PER L'ANNO 1982, IN APPLICAZIONE DELLE LEGGI REGIONALI 20
GIUGNO 1978, N. 47, 23 APRILE 1979, N. 26 E 10 DICEMBRE 1980, N. 55
("PROMOZIONE DI SERVIZI A FAVORE DELLE PERSONE ANZIANE ED INABILI")
NONCHÉ DELLA LEGGE REGIONALE 29 GENNAIO 1980, N. 6 ("PROVVEDIMENTI
PER LE INFERMERIE DI COGNE E DI LA THUILE").
Presidente
- La parola all'Assessore alla Sanità ed
Assistenza sociale, Rollandin.
Rollandin (UV)
- Abbiamo già avuto occasione di
anticipare quanto contenuto in questa relazione, in occasione del
provvedimento che è stato preso per i finanziamenti alle Comunità
Montane per l'invio delle persone anziane ai soggiorni marini. In
quell'occasione abbiamo detto che si trattava di un provvedimento
stralcio rispetto ad una normativa prevista nella legge 47 e che in
seguito all'unificazione che avverrà nella gestione dei servizi
sociali, il tutto sarà portato avanti in modo unitario.
In specifico, penso che la relazione possa essere sufficiente a
dare un quadro dell'attività dell'assistenza domiciliare nei Comuni
e delle strutture che possono essere di supporto per l'attività in
questo campo dell'assistenza sociale così delicata.
Vanno ribaditi, ancora una volta, purtroppo, i ritardi con cui
questo problema è stato esaminato a livello nazionale. È nota
infatti la carenza normativa in questo campo, che di fatto ritarda
la possibilità di avere un finanziamento adeguato ai problemi da
risolvere, in una Regione come la nostra, tenuto conto dell'indice
di invecchiamento della nostra popolazione, che rappresenta un
fenomeno molto preoccupante e direttamente proporzionale
all'impegno che da parte regionale dobbiamo avere in questo
campo.
Non sto a ribadire la scelta fatta con questa legge di
intervenire a livello locale, senza arrivare ad un accentramento di
queste funzioni, che dove sta vedendo la sua attuazione è una
verifica della validità di questa impostazione.
È detto nella relazione che l'anno scorso, nel programma
presentato l'11 dicembre, era prevista una spesa di 813 milioni per
i programmi dell'81: i 55 milioni erano previsti per le spese in
conto capitali.
Dei Comuni che hanno attivato questi servizi, abbiamo una
relazione e dai programmi presentati risulta che 9 hanno previsto
un centro di incontro, 6 le micro-comunità, 7 il centro diurno e
notturno di assistenza, 4 i servizi alloggi e 4 i servizi
termali.
C'è subito da notare che rispetto all'anno scorso c'è stato un
aumento di Comuni che hanno presentato il piano, in quanto sono 39
rispetto a quelli dell'anno scorso, vale sempre la considerazione
che il Comune di Aosta aggrega una popolazione che è di per sé
considerevole e quindi di fatto alza di molto la soglia delle
persone interessate a questo servizio sociale.
Va detto che questa legge dovrà essere modificata, tenuto conto
dell'esperienza di questi anni di applicazione, in quanto ci si
rende conto di alcune difficoltà applicative. Essa ha già subìto
una modifica in quanto la legge originale non prevedeva il
funzionamento globale del personale utilizzato per questo settore;
attualmente invece la copertura è totale per la Regione e c'è un
rientro col 20% previsto dalla normativa legislativa regionale, che
dovrebbe essere applicato in tutti i Comuni. Purtroppo a questo
proposito, c'è da dire che il Comune di Aosta, non l'ha mai
applicato e che non è mai stato pagato, in percentuale, nessun
onere per questo tipo di servizio.
Un punto negativo è senz'altro il fatto che i Comuni che hanno
già iniziato i servizi, non abbiano predisposto questi piani.
Abbiamo già dato il tempo di superare largamente il termine
predisposto e previsto dalla legge 47 che è al 31 maggio, proprio
per tenere conto delle difficoltà dei singoli Comuni. Avevamo
parlato l'anno scorso delle difficoltà legate alle elezioni, mentre
quest'anno tale motivazione non c'era più e le Amministrazioni
Comunali avrebbero dovuto provvedere a preparare un piano di questo
tipo.
Per agevolare questo lavoro, per prevedere un rendiconto
sufficiente, analitico che ci permetta di vedere dove
effettivamente ci sono dei punti da esaminare con particolare
attenzione, sarà previsto uno schema di massima da presentare ai
Comuni, in modo che sia uniforme il rendiconto sul servizio svolto,
per permettere di fare alcune valutazioni sulla spesa effettuata a
livello comunale.
Sappiamo che questo è uno degli esempi di decentramento ai
Comuni. Di fatto, sono i Comuni che svolgono questa attività, che
prevedono i piani, che hanno la possibilità di organizzare questo
servizio a livello locale. Va anche detto però che le difficoltà
incontrate all'inizio, a poco a poco sono state superate; già ci
sono i progetti nei singoli distretti di interventi a livello di
comunità protette ed interventi qualificanti che superano la
prospettiva di intervento solo per le persone anziane. Esso va ad
inserirsi nell'intervento per le persone inabili e soprattutto per
i dimessi dagli ospedali psichiatrici. Questo è un problema che ha
avuto una sua logica a livello di normativa regionale, che, però,
trova ancora delle difficoltà applicative notevolissime; infatti,
ci sono notevoli carenze di strutture e, cosa ancora più grave, un
atteggiamento della gente ancora molto diversificato su questo
punto. A livello di dichiarazioni sono tutti favorevoli, quando
però si tratta di affrontare il problema concretamente e di
prevedere un'assistenza, si trovano difficoltà nel reperire del
personale che voglia occuparsi di questo tipo di patologia.
Le previsioni che sono state fatte a livello di stanziamento
tengono conto, per una parte, dei piani che sono stati presentati,
con un esame che, fatto congiuntamente con la Consulta dei
pensionati ha rilevato, innanzitutto, le difficoltà
nell'interpretare e nel dare una valutazione di questo piano,
poiché mancano le rendicontazioni dell'anno scorso. Questo è già
stato sollecitato e purtroppo non è ancora arrivato per tutti i
Comuni. Di fatto la Consulta, si è astenuta in quanto non c'erano
gli elementi per verificare la possibilità di un vaglio attento
dell'applicazione della legge.
In effetti, le nostre sollecitazioni sui rendiconti avevano
proprio lo scopo di permettere una valutazione sul servizio svolto
nei Comuni. Questa valutazione si può fare solo avendo dei dati,
sapendo come vengono spesi, sapendo qual è il personale che lo
utilizza, come può essere qualificato il personale, come può essere
previsto un incremento di questa attività.
Pertanto, ancora per quest'anno, penso che queste difficoltà
vadano esposte con chiarezza. Nel contempo, non si può non tener
conto che ci sono servizi attivati e servizi che devono continuare;
infatti, abbiamo già aspettato fino all'ultimo per presentare
questo prospetto, nella speranza che tutti i Comuni assolvessero al
loro compito. C'è stato quindi questo ritardo per agevolare le
attività comunali che non hanno ancora perfettamente adempiuto alle
norme di legge.
Si pensa con l'anno prossimo di cambiare l'impostazione, sia di
rendicontazione che di previsione di spesa, tenendo conto che un
passo avanti è già stato fatto nella collaborazione con i Comuni,
prevedendo una normativa ed una contribuzione più omogenea a
livello di tutti i Comuni. È stato infatti predisposto uno schema
che dà la possibilità ai Comuni di far pagare una certa percentuale
rispetto al reddito, per evitare che questi servizi, che noi
sappiamo non possono essere sempre gratuiti, vadano alle persone
che hanno un reddito elevato a discapito di persone anziane,
inabili, che purtroppo non hanno queste possibilità.
L'impegno di spesa è piuttosto elevato; teniamo conto che altre
Regioni hanno già delle difficoltà. Penso sia noto a tutti quali
sono le notizie di stampa in questo settore; altre Regioni hanno
ridotto i bilanci per la spesa assistenziale in modo abbastanza
drastico. Noi ci impegniamo, pur tenendo conto del nuovo riparto
fiscale, perché in questa parte si viene ad incidere una fetta di
finanziamento per l'82. Non potevamo però non prevederlo in questa
forma, che porta ad avere un bilancio di previsione (tenendo conto
dei programmi presentati ai Comuni) di 1.093.000 milioni. Se si
tiene conto dei limiti iniziali della legge di 500 milioni, vediamo
che abbiamo già raddoppiato e siamo andati oltre.
Per il resto, non sto a dire delle difficoltà nell'elaborare un
piano di questo genere che, ripeto, ancora per quest'anno è
incompleto, in quanto non dà la possibilità di valutare l'attività
svolta in modo compiuto; con l'anno prossimo, nel rivedere questo
programma, ci sarà la possibilità di avere anche queste
osservazioni.
Presidente
- È aperta la discussione.
Ha chiesto di parlare il Consigliere Péaquin; ne ha facoltà.
Péaquin (PCI)
- Auspichiamo anche noi che da parte del
Parlamento italiano vengano presi i provvedimenti legislativi atti
a soddisfare in modo più adeguato le esigenze dell'assistenza nel
nostro Paese.
Abbiamo esaminato attentamente questa proposta di riparto di
finanziamenti ai Comuni per l'attuazione della legge 47 e delle
successive modificazioni. Anche a noi è mancato, per avere la
possibilità di esaminare più compiutamente, il dato del rendiconto
dell'attività dei Comuni. Direi però che ci sono mancate anche le
richieste che i Comuni hanno fatto per l'anno 1982; questo sarebbe
stato un elemento di notevole importanza per poter giudicare, poi,
le proposte che ci vengono fatte dall'Assessorato alla Sanità ed
Assistenza sociale.
Dobbiamo rilevare che ci sono delle difficoltà da parte dei
Comuni a fare i piani: nella relazione è detto abbastanza
chiaramente che i Comuni fanno dei piani incompleti, non tutti
danno delle spiegazioni e degli indirizzi univoci.
Nel 1981 i Comuni che avevano fatto richiesta erano 30+1 (si è
aggiunto il Comune di Gressoney) e soltanto 25, poi, hanno attuato
servizi; 6 Comuni, evidentemente, non sono stati messi in grado di
attuare questo servizio.
Nel 1982 i Comuni sono saliti a 39, c'è un salto in avanti, e
questo ci fa ben sperare per il futuro delle applicazioni di questa
legge.
Il fatto che manchino ai Comuni dei piani organici, che i Comuni
trovino delle difficoltà, credo possa anche essere spiegato con le
difficoltà nelle quali si dibattono i Comuni per diversi motivi:
mancanza di personale a diversi livelli e mancanza di
finanziamenti, anche per disporre del personale necessario.
Un fatto abbastanza insolito e di una certa gravità è il fatto
che 9 Comuni, che avevano richiesto finanziamenti per l'anno 1981,
e che hanno già attuato dei servizi, non abbiano fatto richiesta di
finanziamenti per l'anno 1982.
O questi Comuni non l'hanno fatto per una semplice dimenticanza
- semplice ma grave - oppure hanno ritenuto di non avere più
bisogno di questi finanziamenti, ritenendo superflua questa legge e
questo sarebbe un fatto più grave. C'è da augurarsi che corrano ai
ripari.
Credevo che in occasione di questa discussione, l'Assessore
competente avrebbe potuto darci notizie di alcuni Comuni,
informandoci che alcuni di essi avevano presentato la richiesta in
extremis; comunque se ricordo bene, credo sia possibile farlo prima
della fine dell'anno, ma mancando ormai solo 15 giorni, con le
feste natalizie di mezzo, dubito che queste richieste vengano
fatte.
La popolazione interessata nel 1981, globalmente, di 30 Comuni,
era di 75.200 persone circa; con le richieste presentate quest'anno
arriviamo a 87.800. Abbiamo pertanto un incremento di 12.600
persone interessate al servizio. Il finanziamento passa da 813.927
a 1.130.900.000 con un incremento di 316.973.000 che mi pare
corrisponda ad un 39% in più di finanziamento.
Pertanto, contro un incremento di popolazione di circa il 17% e
un incremento di finanziamento del 39%, la differenza è di 2% in
positivo. Si potrebbe dire che lo sforzo e l'investimento in questo
senso sono stati notevoli, ma io penso che in realtà la possibilità
di intervento, sia la medesima di prima, se teniamo conto della
svalutazione che di anno in anno si fa avanti. Pertanto, pure con
questo notevole sforzo, ritengo che le possibilità siano circa le
medesime di quelle che c'erano prima, sempre però sottolineando la
maggior popolazione che si viene ad interessare.
Siamo rimasti un po' perplessi (d'altronde questo viene detto
anche nella relazione) per alcuni casi che cercherò di illustrare:
il primo mi pare sia il più evidente, ma forse non il più
significativo e riguarda le richieste del Comune di Aosta che erano
di 1.600.000.000, per l'esattezza 1.597.000.000.
Con questo riparto si propone di assegnare al Comune di Aosta
271.400.000 lire; per l'assistenza domiciliare, 120.000.000 contro
i 280.000.000 di spesa reale effettuata dal Comune di Aosta. Qui
siamo molto al di sotto delle reali esigenze del Comune di Aosta e
siamo molto al di sotto di quanto previsto dalla legge n. 47 per i
finanziamenti, in cui si prevede che l'80% prima e il 100% poi
della spesa di assistenza domiciliare venga assegnata ai
Comuni.
Il Comune di Aosta si troverà a dover fare in questo senso dei
tagli notevoli. È previsto che i Comuni possano far fronte ai
servizi con proprie finanze, però credo che si conoscano le
difficoltà in cui si dibattono i Comuni con i tagli fatti da parte
del Governo, e con le spese crescenti alle quali con sempre più
difficoltà riescono a far fronte.
Pertanto, mi pare che per quanto riguarda il Comune di Aosta, la
riduzione dei servizi dovrà essere notevole e molto drastica.
Un altro punto circa il quale vorremmo avere delle spiegazioni,
riguarda quella parte di relazione dove si dice che, data la spesa
notevole di assistenza domiciliare - un assistente costerebbe circa
13 milioni e non è giusto che alcuni Comuni possano avere più
assistenti - alcuni piani prevedono di aumentare il servizio,
mentre altri Comuni ancora non hanno niente. Pertanto, è necessario
fissare un limite di un assistente domiciliare per ogni Comune, più
un'infermiera professionale che potrà avere un rapporto di ore
lavorative proporzionale alla popolazione residente nel Comune.
Credo che questo, in effetti, ci porterà ad un ritorno indietro
notevole, perché i Comuni più volenterosi, che per primi si erano
mossi in attuazione di questa legge e avevano fatto da esempio agli
altri, e che hanno già attuato un servizio con più di un assistente
domiciliare, si troveranno, se questo riparto viene approvato con
questa proposta, a dover ridurre i servizi.
Credo che questo sia un notevole passo indietro. Lo spirito
della legge 47 infatti era teso a mantenere la persona anziana, la
persona inabile per il più possibile nel proprio ambiente di vita,
nella propria abitazione, nel proprio paese, nel proprio villaggio;
ora che questo servizio ha cominciato a funzionare in alcuni
Comuni, dover ridurre questa prestazione vorrà dire far ritornare
nel privato queste persone, vorrà dire creare un consenso critico
nei confronti del servizio attuato e mettere in difficoltà delle
amministrazioni.
Lo spirito della legge 47 era anche quello di fare in modo che
oltre che affrontare il problema umano, si affrontasse anche il
problema di minori degenti in ospedale: questa riduzione di
personale vorrà dire far aumentare di nuovo i ricoveri ospedalieri,
e credo che presto le cifre che oggi si possono risparmiare con una
diminuzione di assistenti domiciliari saranno riassorbite dalle
spese che si dovranno affrontare per le assistenze di altro tipo,
sulla qualità della vita. Pertanto, in questo senso abbiamo delle
perplessità e vorremmo delle spiegazioni.
Ho esaminato l'allegato C che prevede che tutti i Comuni
adottino un medesimo metro di contribuzione per i propri utenti.
Anche questo prospetto ci lascia un po' perplessi. Conosciamo bene
le difficoltà che ci sono nell'attuare questo servizio, anche per
la diffidenza che le persone anziane hanno per la presenza nella
propria casa di persone estranee al proprio nucleo familiare.
Probabilmente, andare a chiedere certe cifre servirà a ritornare
indietro, seppure io condivida, come anche il mio Partito,
l'impostazione di far pagare agli utenti una percentuale sui
servizi dati perché non è giusto dare tutto a tutti
gratuitamente.
Ci sembra, però, che la prima fascia, quella che riguarda il
reddito fino a 250.000 lire, preveda un aiuto di 250 lire orarie
per la collaborazione domestica, di 1.000 lire per il pasto caldo;
non sono cifre alte, però ci pare che i destinatari di pensioni
sociali come minimo dovrebbero avere un trattamento diverso.
Nella tabella, ci pare che poi i costi comincino a diventare un
po' più alti. Per le pensioni comprese nella fascia da 350.000 a
450.000, si prevede un contributo da parte degli utenti di 2.000
lire per la collaborazione familiare. Credo che molte di queste
persone rifiuteranno il servizio e ritorneranno a fare il proprio
pasto con pane e formaggio, con grave danno per la propria
salute.
Quando si superano le 550.000 lire si prevede di far pagare il
costo effettivo. Credo che questo voglia dire che chi supera questo
limite non verrebbe più tenuto in considerazione. Infatti, credo
che nessuno usufruirebbe di questo servizio pagando 6.500 lire
all'ora, mentre è possibile trovare delle collaboratrici esterne a
prezzi molto inferiori. Ci pare che questa sia una cosa su cui
riflettere molto bene per non avere degli effetti negativi.
Un altro rilievo che vorrei portare all'attenzione
dell'Assessore alla Sanità ed Assistenza sociale e su cui chiederei
delle spiegazioni, riguarda le somme destinate agli investimenti,
cioè le somme in conto capitale. Già in occasione
dell'interpellanza presentata dal nostro Gruppo nel passato
Consiglio - interpellanza che riguardava le strutture sul
territorio, in cui dicevamo che sono notoriamente carenti - c'era
stato detto da parte dell'Assessore che alcuni Comuni si erano
mossi in questo senso e che le previsioni erano abbastanza buone.
Abbiamo fatto un elenco dei Comuni dove già ci sono strutture e
degli altri che erano in via di attuazione, avevo già manifestato
perplessità in quell'occasione, rimandando il tutto alla
discussione in occasione dell'approvazione del riparto per l'anno
1982.
Mi pare di poter dire che una previsione di 37.800.000 lire di
spesa in conto capitale, al di sotto di un milione per ogni Comune,
non possa far sperare di poter attuare delle grosse strutture a
favore delle persone anziane, inabili ed handicappate; saranno
800/850.000 lire per ogni Comune e con questo si può fare molto
poco.
Anche il metodo di riparto tra i diversi Comuni credo che
meriterebbe una spiegazione. Si dice che nei Comuni dovrebbe
esserci un'assistente domiciliare sola; si deve tenere però conto
della differenza del numero di abitanti, delle caratteristiche,
della posizione geografica del Comune, della sua ripartizione in
villaggi, frazioni, e le difficoltà di attuazione. Pertanto, credo
che i Comuni con le proprie richieste siano in grado di
concretizzare questo.
Mi sono preso alcuni dati: circa l'assistenza domiciliare, porto
dei Comuni a titolo di esempio e non per puntare l'attenzione in
modo particolare sul Comune. Per il Comune di Hône con 1.100
abitanti, è previsto un contributo, sempre per l'assistenza
domiciliare, di 16.260.000 lire; per il Comune di Torgnon, con 500
abitanti, sono previsti 17 milioni; per il Comune di Châtillon, con
4.600 abitanti, 9 volte maggiore a quello di Torgnon, è previsto lo
stesso contributo; Emarèse, 200 abitanti, 7 milioni e mezzo. Credo
che in questo riparto, in qualche modo, abbia giocato l'intenzione
di agire con una spinta più concreta in questi Comuni per attuare
forse più velocemente i servizi; credo comunque che siano
necessarie delle spiegazioni.
Pregherei poi l'Assessore di darmi delle informazioni per quanto
riguarda le infermerie di Cogne e La Thuile: sono previsti 99
milioni in quanto sono strutture di distretto. Vorrei però sapere
qualcosa riguardo al personale oggi presente in quelle infermerie e
ai ricoverati in esse. Mi risulta che ci siano stati ultimamente
dei disguidi in questo senso. Non so se l'Assessore lo possa
confermare, oppure se siano soltanto dei pettegolezzi.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- A proposito delle osservazioni che sono
state fatte sulla presentazione di questo piano, dico subito che
molte sono condivisibili, tanto che ne avevo già fatto cenno
all'inizio. Una premessa essenziale è quella di avere i termini
allargati, perché se si fosse chiuso al 31 di maggio, come era
previsto, a quest'ora non avremmo nemmeno il problema di esaminare
i piani; inoltre, di fatto la legge è fissata al 31 maggio.
Abbiamo cercato di tener conto di queste difficoltà e mi sembra
di aver agevolato al massimo. Il lato negativo di questo aspetto è
che sapere che ci sarà una dilazione nei termini, porta il Comune a
dire: sì, va bene, è fissato per quel giorno, ma poi tanto si
accetterà comunque. Questo non mi sembra sia un metodo da
perseguire continuamente.
Penso che dovremo fare una riflessione e tener conto di questo
modo di presentare, perché i termini che erano preventivati non
erano immotivati, ma erano giustificati, dalle necessità di una
valutazione attenta che poteva tener conto di tutte queste
osservazioni. Dopo di che i piani e lo stesso lavoro con la
Consulta, poteva essere fatta con una certa calma: così però non è
avvenuto.
Quando abbiamo messo assieme questa documentazione, l'abbiamo
resa nota. Dopo di che, si sapeva che era necessario portarla in
Consiglio, altrimenti ci sarebbe stata una interruzione di
erogazione di fondi. Questo fa precipitare la discussione, e di
fatto annulla una discussione sui rendiconti e sui piani presentati
dai Comuni, che potrebbe offrire una informazione più corretta.
Penso che su questo bisognerà mettere un punto fermo, altrimenti
tutti gli anni ci troveremo a dire: quest'anno è andata così, però
l'anno prossimo vediamo di migliorare, mentre poi ci troveremo di
fronte sempre la stessa carenza.
Le percentuali che sono state evidenziate da Péaquin nel 17% in
più di popolazione interessata, con un aumento percentuale nei
finanziamenti del 39%, hanno un significato relativo, in quanto
bisogna tener presente un'esigenza diversificata da Comune a
Comune. La spesa di 5 o 10 milioni che ad Aosta ha un suo senso e
un suo utilizzo, in un Comune con frazioni disseminate, addirittura
case disseminate, ne ha un altro. Pertanto, quando diciamo: nel
Comune X, rispetto alla popolazione, si danno 16 milioni, bisogna
tener conto quale esame è stato fatto dalla popolazione locale e
della percentuale di persone che sono nella necessità di utilizzare
questi servizi; infatti, su 500 abitanti, si può avere un alto
numero di persone che necessitano di questi servizi. Qui teniamo
conto che prevediamo una certa autonomia a livello locale nel
preparare questi piani, perché altrimenti dovremmo farli noi,
dividendo tra i Comuni, secondo formule già sperimentate e già in
vigore per altri settori. La validità di questo tipo di
impostazione stava nel fatto che l'esame era fatto a livello
comunale.
Nei piani indicati c'è la difficoltà nel presentarli tutti sotto
una stessa veste comparabile; infatti, l'esame dei piani è una cosa
estremamente difficoltosa, perché non si riesce a capire a quante
persone che hanno bisogno dei servizi ci si riferisce, alcuni lo
hanno specificato, altri addirittura no. L'unica possibilità che
abbiamo è di basarci sulla buona fede.
Per quanto riguarda il Comune di Aosta, rispetto a un programma
che era stato presentato e discusso, è chiaro che il divario è
enorme; dobbiamo però tenere conto di quella spesa, sapendo tra
l'altro che alcuni di questi servizi non potevano partire
all'inizio. Se queste strutture non partono è chiaro che, essendo
prevista la costruzione, non ci sarà nemmeno il funzionamento.
Nell'interpellanza presentata e nella discussione, avevo
presentato l'elenco dei Comuni che già avevano predisposto dei
piani. Il finanziamento per l'esecuzione di questi progetti non
cade sotto questa legge, perché qui sono previsti solo gli arredi e
le ristrutturazioni minime; è chiaro che non si può affrontare la
ristrutturazione globale con previsione di spese che vanno dai 300
ai 400 milioni. Le ristrutturazioni minime, invece, vanno a
caricarsi su quella legge che prevede i mutui per utilizzare questi
fondi per la ristrutturazione e quindi la possibilità di avere
subito il finanziamento tramite quella via; questo per spiegare il
perché non compaiono sotto questa veste o sembra enorme il divario
tra la spesa in conto capitale e la necessità di servizio.
Per quanto riguarda l'osservazione del limite al servizio di
assistenza agli anziani, di fatto si incrementa l'utilizzo di
strutture quali l'ospedale. Sono d'accordo con questo ma non è che
qui si diminuiscono questi servizi; al contrario, si analizzano in
modo più corretto e si diversificano rispetto alle possibilità.
Infatti, se in un Comune ci sono 100 anziani, non è che tutti i
Comuni che hanno 100 anziani abbiano bisogno di un'assistenza
domiciliare; ci sono Comuni con 100 anziani che sono
autosufficienti e non c'è bisogno quindi dell'assistenza
domiciliare. La previsione di un'assistenza domiciliare era in
relazione al discorso, già fatto con il Comune, che prevedeva un
numero minimo; non è pertanto vincolante a questo proposito ma è
soltanto una base per analizzare questi piani, rispetto a quello
che i Comuni stessi ci hanno detto.
Voglio precisare che l'allegato C è stato discusso con
l'Associazione Sindaci e accettato da tutti i Comuni: è stato
accettato dall'Associazione Sindaci e anzi da loro proposto, non è
stato assolutamente imposto né dall'Assessorato né da me; quindi,
sono loro che ci hanno chiesto di prevedere e di elaborare un
documento iniziale che servisse da base di discussione. Lo hanno
preso, lo hanno discusso e ce lo hanno dato con delle modifiche di
cui abbiamo tenuto conto.
Pertanto, sono perfettamente disponibile (come ho detto alla
Consulta) a ridiscutere le fasce e i contributi; dobbiamo però
tenere conto che è stato esaminato, riproposto nonché discusso dai
Comuni. Questo mi sembra importante sottolinearlo, perché non si
tratta di una decisione imposta.
Quando si arriva al costo effettivo si dice che di fatto non
offriamo più servizio. Non è vero, si dice solo che teniamo conto
che gli esempi che abbiamo in Valle sono esattamente di questa
portata: quando abbiamo gente che può pagare e quindi può
utilizzare il servizio, e che di fatto non ha la possibilità di
averlo in altro modo, utilizza questo servizio pagando quello che è
dovuto.
L'esame dei singoli piani è stato fatto con fatica per cercare
di estrapolare dei dati che ci consentissero di fare delle
previsioni con tutte le difficoltà che ci sono state.
Per quanto riguarda l'infermeria di Cogne e La Thuile, c'è da
dire che per l'infermeria di Cogne c'è la previsione di una
ristrutturazione: per essa non c'è problema di personale. Per
l'infermeria di La Thuile, invece, dove c'era il personale bisogna
tenere conto delle qualifiche del personale stesso: su quattro che
venivano utilizzati per il servizio, va detto che uno va in
pensione, uno è stato riutilizzato dall'azienda, mentre gli altri
due resterebbero a disposizione per questo servizio. Passerebbero
quindi all'attività dell'assistenza domiciliare, senza essere a
carico della ditta da cui dipendevano e a cui veniva corrisposto
l'onere finanziario relativo.
Per il resto, la degenza dei dimessi dagli ospedali
psichiatrici, aveva creato dei problemi legati all'assistenza; non
penso però che tali problemi abbiano creato un'attività particolare
di sorveglianza o che ci sia stato un problema specifico.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- L'Assessore alla Sanità ed Assistenza
sociale ha dato una serie di spiegazioni in base alle richieste
formulate dal nostro Gruppo. A termine del suo intervento ha detto
che sarebbe disponibile a rivedere le fasce; se però oggi andiamo
come Consiglio ad approvare questo piano, quando verrebbero riviste
queste fasce, l'anno prossimo?
(Intervento fuori microfono)
Presidente
- Ha chiesto di parlare il Consigliere Mafrica
per dichiarazione di voto. Ne ha facoltà.
Mafrica (PCI)
- Devo dichiarare che le osservazioni fatte
dall'Assessore non ci hanno convinto. Fondamentalmente, facevamo
tre osservazioni: la prima, relativa al fatto che si ritorna
indietro, a nostro giudizio, ponendo questo limite nel
finanziamento dell'assistenza domiciliare. Si pensa di partire
attraverso un criterio di equità dando un'assistenza domiciliare
per ogni Comune che fa richiesta. A nostro giudizio, con questo
sistema di danneggiare i Comuni che hanno più capacità di
iniziativa o più buona volontà. Non credo sia accettabile la
giustificazione che ha dato l'Assessore per il confronto effettivo
di questi piani; come è stata predisposta la scheda per raccogliere
i contributi che gli utenti devono dare al proprio Comune, era
possibile anche predisporre un modello con cui far formulare dai
Comuni stessi le richieste. Possiamo anche credere sulla parola
all'Assessore, ma a noi sembra che, si siano voluti penalizzare
alcuni Comuni con questa giustificazione basata sul principio di
equità.
La seconda osservazione che facevamo era riferita al Comune di
Aosta. Pur tenendo conto delle osservazioni fatte dall'Assessore
per ciò che riguarda le spese in conto capitale, la riduzione delle
richieste nelle spese correnti ci sembra eccessiva per questo
Comune.
Il discorso che ci convince di meno è questo delle fasce
sociali. È vero che i Sindaci hanno approvato, non metto in dubbio
quanto è stato detto; la Consulta dei pensionati però non ha
approvato questo tipo di discorso. Onestamente, ci sembra che,
visti i livelli delle pensioni e visto il costo della vita, far
pagare 6.500 lire l'ora la persona che viene ad aiutare l'anziano,
far pagare il costo effettivo del pranzo con i prezzi che si hanno,
rappresenti la scelta di una base troppo bassa.
Per quello che riguarda le integrazioni per le protesi dentarie,
se ricordo bene, il minimo parte da 8 milioni annui, fino a 8
milioni non si fa alcuna detrazione, esse cominciano nei contributi
da 8 fino a 13: a 13 milioni annui nessuno ha più contributi. Ci
sono quindi dei contributi molto elevati per persone che hanno
redditi molto bassi.
Questo tipo di struttura del piano, pur essendo noi molto
favorevoli ad una estensione di queste cose, ci fa dubitare
dell'applicazione. Pertanto, non possiamo votare questo
provvedimento: non ci sono state date risposte adeguate e non siamo
convinti, soprattutto se non è possibile portare delle modifiche
per quest'anno.
Presidente
- Ha chiesto di parlare l'Assessore alla
Sanità ed Assistenza sociale, Rollandin; ne ha facoltà.
Rollandin (UV)
- La conseguenza della non applicazione di
questo piano è molto semplice: i servizi si bloccano. Possiamo
quindi metterci tranquillo e dire che non sono sufficienti, tenendo
conto che le norme prevedevano il 31 maggio: dovremo poi spiegare
perché i servizi sono interrotti.
La cosa che non mi torna, è che viene accampato a scusa di tutto
questo il fatto che c'è una tabella predisposta dai Sindaci che non
vi convince. Questa è una argomentazione assolutamente falsa,
perché se questa tabella fosse stata disposta dall'Assessorato si
potrebbe anche non accettarla. Ma poiché è stata proposta e
discussa dai Sindaci, si arriverebbe a dire che i Sindaci non sanno
organizzarsi, in barba a tutti i discorsi del decentramento.
Voglio fare queste specificazioni perché sia chiaro che non
voglio venga approvato: è stato sottoposto all'attenzione del
Consiglio perché è un insieme di piani presentati dai Comuni, però
è chiaro che l'abbiamo sottoposto con lo spirito di verificare qual
è lo stato di attuazione (che ha in effetti delle grosse carenze),
per prevedere un modello per l'anno prossimo onde poter fare
un'analisi comparata. Mi si ribatte che la Consulta non ne sapeva
niente: è chiaro, la Consulta ha le sue funzioni, fra le quali non
c'è quella di controllare i Sindaci. Il giorno che la Consulta dei
pensionati dovrà fungere da organo consulente dei Sindaci, allora
potrete anche dirmi che non approviamo per questi motivi. Se mi
diceste di rimandare perché non è esauriente, risponderei con una
lettera dicendo che i servizi si interrompono. È molto semplice:
basta dire che i Comuni hanno inviato dei programmi che non sono
assolutamente sufficienti per fare un'analisi più approfondita.
Le cose sono due: o si approva con queste carenze, con questo
impegno nel predisporre un modello a cui già mi sono detto
favorevole, con la possibilità di modificare questa tabella, oppure
si dice: che non si approva e che non spendiamo una lira. In questo
modo ha fatto la Regione Piemonte: neanche una lira agli oltre
80.000 anziani, e in questo modo ci mettiamo la coscienza a posto.
Diciamo che non ci sono soldi e che questa è la conclusione cui
sono giunti anche da altre parti.
Presidente
- Ha chiesto di parlare il Consigliere
Mafrica; ne ha facoltà.
Mafrica (PCI)
- Se l'Assessore alla Sanità ed Assistenza
sociale, Rollandin, ha posto l'approvazione delle tabelle ai
Sindaci con le stesse argomentazioni con cui ha cercato di
convincere noi adesso, capisco che i Sindaci l'abbiano accettata
tout-court.
Noi abbiamo fatto delle osservazioni secondo il nostro punto di
vista. Non siamo d'accordo quando nella relazione si scrive: tale
intendimento di potenziare i servizi di assistenza domiciliare non
appare perseguibile perché non appare opportuno che alcuni Comuni
provvedano ad un servizio capillare, mentre altri ne siano
sprovvisti completamente. Abbiamo detto che questo criterio di
equità ci sembra non corrisponda alla reale attività dei Comuni.
Sempre nella relazione si dice: una drastica riduzione si è dovuta
operare nei confronti del programma dei servizi del Comune di
Aosta. Credo che il Comune di Aosta non sarà molto soddisfatto, e
che l'approvazione del Comune non possa essere data per
scontata.
Abbiamo ancora detto che, dal punto di vista del nostro Gruppo
che cerca di dare il suo contributo, far pagare a persone che hanno
550.000 lire al mese il costo effettivo dei servizi ci pare
eccessivo. Non metto in dubbio che i Sindaci abbiano potuto
ritenere questo forma valida: dico solo che dal nostro punto di
vista ci sembra eccessivo. Questo non vuol dire che non si
accettano le richieste proposte dal piano, e di conseguenza bisogna
bloccare tutto. È certo che se Rollandin, per portare avanti le sue
proposte, va dai Sindaci o dai pensionati dicendo: questa è la
minestra, o la mangiate o chiudo i servizi, mi pare elementare che
tutti accettino. Questo però non lo posso verificare. Pertanto, con
gli impegni che l'Assessore competente ha preso oggi di preparare
un modello per avere da parte dei Comuni dei piani che possano
essere verificati e con l'impegno che ha preso per una modifica di
queste fasce, dichiariamo la nostra astensione.
Presidente
- Non ci sono altre dichiarazioni di voto.
Metto in votazione l'oggetto n. 25.
Esito della votazione:
Presenti: 23
Votanti: 17
Maggioranza richiesta: 12
Astenuti: 6 (Gruppo Comunista)
Favorevoli: 17
Il Consiglio approva.
