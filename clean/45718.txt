Classificazione
ASSISTENZA SOCIALE
ISTRUZIONE PUBBLICA



Oggetto del Consiglio n. 2373 del 20 aprile 2023 - Resoconto
OGGETTO N. 2373/XVI - Interpellanza: "Interventi volti a
garantire il diritto alla socialità e alla piena inclusione degli
alunni disabili all'interno del Convitto regionale Federico
Chabod".
Bertin (Presidente) -
Punto n. 51. Illustra il
consigliere Manfrin.
Manfrin (LEGA VDA) -
Torniamo a parlare in questo
Consiglio di integrazione e di inclusione delle persone con
disabilità e in questo caso lo facciamo focalizzando la nostra
attenzione sui bambini. Come certamente tutti i colleghi sanno, il
Convitto regionale Federico Chabod di Aosta, che, tra l'altro, ha
compiuto da poco i 60 anni e che io ho frequentato per 8 anni della
mia vita, è un'Istituzione educativa il cui obiettivo è quello di
promuovere il processo di crescita e di formazione di bambini e
ragazzi; questo in una prospettiva personale, culturale e anche
sociale e anche quello ovviamente dei bambini e ragazzi con
disabilità. In base alla convenzione stipulata, possono iscriversi
al Convitto regionale solo gli alunni della scuola primaria e della
scuola secondaria di primo grado che frequentano l'Istituzione
scolastica San Francesco di Aosta.
Perché però si rende necessaria quest'interpellanza? Perché il
nostro gruppo ha ricevuto direi numerose segnalazioni che un po'
cozzano rispetto agli obiettivi che il Convitto si prefigge in
materia di inclusione degli alunni con disabilità. Pare infatti che
alcuni alunni con disabilità frequentanti sia la scuola primaria
che la scuola secondaria San Francesco di Aosta, nonostante i
genitori abbiano presentato una regolare domanda di iscrizione, non
siano stati accettati. Se andiamo a leggere l'articolo 1 dei
regolamenti d'istituto del Convitto della scuola primaria e della
scuola secondaria, possiamo vedere nella sezione dedicata agli
utenti con disabilità che viene accettata l'iscrizione di tali
utenti purché siano rispettate queste condizioni:
1) qualora la gravità della disabilità sia compatibile con le
possibilità di assistenza, integrazione e sicurezza
dell'allievo;
2) limitatamente a un numero massimo non superiore al numero
totale di squadre del Convitto, in modo da avere una media di un
allievo per ogni squadra di semiconvittori o convittori a cui
garantire adeguati livelli di qualità del servizio;
3) in presenza di un operatore di sostegno assegnato
dall'Amministrazione regionale.
Ora, da un'indagine che abbiamo potuto fare e appurare con le
famiglie, sappiamo che il rifiuto di iscrizione di questi alunni
con disabilità è avvenuta nonostante le squadre di semiconvittori
in cui sarebbero state inserite o avrebbero dovuto essere inserite
non avessero già al loro interno alunni con disabilità e nonostante
la gravità della disabilità fosse pienamente compatibile con la
possibilità di assistenza e integrazione dell'allievo.
Peraltro, una volta effettuata l'iscrizione, l'organico
necessario ad assistere gli alunni con disabilità viene assegnato
al Convitto Federico Chabod, così come a ogni istituzione
scolastica della nostra Regione, la programmazione che ben
conosciamo, in base al numero di alunni con disabilità
effettivamente iscritti. Facciamo quindi veramente fatica a
comprendere per quale motivo, nonostante i requisiti fossero
pienamente soddisfatti, questi alunni non abbiano potuto iscriversi
al Convitto in qualità di semiconvittori; iscrizione che peraltro
sarebbe stata pienamente coerente con i loro progetti di vita e con
la necessità di garantire a questi ragazzi il diritto alla
socialità, parte integrante dell'auspicabile piena integrazione di
inclusione di ogni persona con disabilità.
In base alle segnalazioni che ci sono giunte e in base a quello
che è stato l'approfondimento che abbiamo effettuato, con le
motivazioni che evidentemente spero di aver potuto esplicitare in
maniera chiara, interpelliamo quindi l'Assessore competente per
sapere ovviamente se sia a conoscenza dei fatti summenzionati e per
quale motivazione il Convitto regionale Federico Chabod non abbia
accettato questi alunni con disabilità nonostante possedessero i
requisiti previsti dal Regolamento.
Inoltre chiediamo se sia intenzione dell'Amministrazione
regionale di intervenire per fare in modo che venga garantito il
diritto alla socialità, punto cardine dei regolamenti del Convitto,
e di una piena e reale inclusione della disabilità.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Prima domanda: "se sia a
conoscenza dei fatti summenzionati", non sono a conoscenza di
specifiche segnalazioni riguardanti la problematica, tuttavia, a
seguito di verifica con la Rettrice, preciso che al fine di
soddisfare un maggior numero di richieste, il Convitto, nel
rispetto di quanto previsto dal regolamento, dall'articolo 1
sezione dedicata proprio agli utenti con disabilità che lei ha
citato, tenuto conto della compatibilità della gravità della
disabilità con le possibilità di assistenza, integrazione e
sicurezza dell' allievo e valutata la possibilità di raggiungere
comunque gli obiettivi previsti dal piano dell'offerta formativa
per l'anno scolastico in corso 2022/2023, a fronte di ventuno
squadre, ha accolto le iscrizioni di ventisette alunni con
disabilità, pari a 1,3 allievi per squadra di semiconvittori o
convittori.
Mi segnalano che alcune situazioni di allievi già frequentanti
sono in corso di valutazione e di attestazione, quindi il numero
potrebbe aumentare per il prossimo anno scolastico 2023-2024. In
particolare, per la scuola primaria, si fa presente che tali
situazioni sono presenti in squadre pluriclasse. Le poche squadre
senza alunni con disabilità assorbono attualmente la necessità di
supporto delle squadre dove sono presenti anche tre allievi con
disabilità, al fine di garantire loro la continuità
didattico-educativa. Ci tengo inoltre a sottolineare che il
Convitto, in qualità di istituzione educativa, ha un'assegnazione
dell'organico, compreso quello di sostegno, diversa rispetto a
quella delle istituzioni scolastiche. Tale assegnazione risulta
potenziata, rispetto a quella nazionale, tra i convitti della rete
nazionale dei convitti, tuttavia non prevede la figura del singolo
insegnante ed educatore di sostegno ma un supporto di operatori
della Società dei Servizi per gli alunni in situazione di
gravità.
Lei chiede: "per quale motivazione il Convitto regionale Chabod
non abbia accettato alcuni alunni con disabilità nonostante
possedessero i requisiti previsti dal regolamento". Purtroppo, come
è già avvenuto negli anni scorsi, non è stato possibile accogliere
tutte le domande di alunni con e senza disabilità. A fronte di 150
domande pervenute relative alle 9 iscrizioni al mese di gennaio, di
cui 44 per la primaria, il Convitto ha cercato di accoglierne il
maggior numero possibile, ma allo stato attuale rimangono ancora in
lista d'attesa 11 alunni della primaria, di cui 3 con disabilità
iscritti alla San Francesco, 16 alunni della secondaria di primo
grado, di cui 3 con disabilità, sempre iscritti alla San Francesco,
e 22 alunni della secondaria di secondo grado di cui 4 con
disabilità.
Lei mi chiede: "se sia intenzione dell'Amministrazione regionale
intervenire per fare in modo che venga garantito il diritto alla
socialità, punto cardine dei regolamenti del Convitto e di una
piena e reale inclusione della disabilità". Ricordo che il diritto
alla socialità, punto cardine del Convitto e di piena e reale
inclusione della disabilità, viene garantito grazie a una fattiva
collaborazione di tutto il personale che opera nel Convitto, quindi
non solo degli operatori di sostegno, il prossimo anno 2023-2024
gli alunni con disabilità saranno 29, di cui 11 assistiti da un
operatore di sostegno, ma anche dagli educatori e dal personale
ausiliario. Il numero crescente di richieste da parte delle
famiglie per tutti gli alunni di tutte le fasce di età è in forte
aumento e non può essere pienamente soddisfatto allo stato attuale
dalla sola istituzione del Convitto, che ricordo essere gravitante
nel comune di Aosta e al servizio per quanto riguarda la primaria e
la secondaria di primo grado per la San Francesco, perché fa
riferimento alla scuola di San Francesco. In attesa quindi della
realizzazione del nuovo progetto di espansione della struttura
presso il Saint-Benin, sarà necessario, e questa è
un'interlocuzione che abbiamo cominciato con il Dipartimento
politiche sociali, proprio il pensare ad altre forme di supporto
alle famiglie, proprio per garantire, come lei ha giustamente
richiamato, trattandosi, tra l'altro, di fasce deboli e fasce
fragili della società, un'effettiva inclusione scolastica e sociale
degli alunni con disabilità anche nel tempo extra scuola,
l'auspicio è su tutto il territorio regionale ovviamente, non solo
sul territorio di Aosta, che, come sa, è servito dal Convitto, che
è una realtà diciamo al momento esclusiva per quanto riguarda gli
ordini che le ho citato.
Presidente -
Replica il consigliere Manfrin.
Manfrin (LEGA VDA) -
Grazie Assessore per la sua
risposta, rimangono però pendenti degli interrogativi, perché il
fatto e le motivazioni che vi siano già degli alunni con disabilità
iscritti va bene, è nobile e giustamente può rassicurare in parte,
ma noi abbiamo segnalato che ci sono alcune domande... e lei stesso
nella sua risposta ha evidenziato che vi sono delle squadre che
sono senza alunni con disabilità. Il fatto che si utilizzino per
fare dei conteggi nel contesto generale non è che può andare bene,
cioè non è che possiamo utilizzare le classi come classi
figurative, ne abbiamo messi tre di qua, di qua zero, qui uno,
l'altro sopra; ci sono, credo, dei servizi da fornire e ci sono
delle famiglie che hanno richiesto un servizio, che, come lei ha
riconosciuto, è un servizio assolutamente importante e io che ho
avuto modo anche di sperimentare questo tipo di servizio del
Convitto posso certamente attestare che è un servizio prezioso, a
maggior ragione per le famiglie che hanno nel loro nucleo delle
persone con disabilità e che quindi hanno necessità di una maggiore
attenzione, questa è una necessità di attenzione che vogliamo
sollevare, anche perché, da quello che sappiamo - e giustamente lei
ha citato gli operatori della Società di Servizi -, gli operatori
ci sono e sarebbero disponibili.
Ben venga quindi la visione futura rispetto all'allargamento del
Convitto al famoso pezzo del Saint-Bénin, però credo che il lavoro
che porta a poter raccogliere degli ulteriori numeri rispetto ai
disabili nella struttura del Convitto credo sia importante. La
invito quindi davvero a verificare la possibilità di poter inserire
degli alunni con disabilità nelle classi che non ne prevedono a
termine del regolamento del Convitto, perché questo sarebbe
sicuramente un beneficio e un effetto positivo per le famiglie e
anche soprattutto per i ragazzi.
