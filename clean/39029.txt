Classificazione
CONSIGLIO REGIONALE
Costituzione e funzionamento degli organi consiliari
FINANZA REGIONALE E LOCALE
Partecipazioni azionarie regionali



Oggetto del Consiglio n. 2383 del 6 ottobre 2016 - Resoconto
OGGETTO N. 2383/XIV - Ritiro di mozione: "Impegno per la
fornitura ai Consiglieri regionali, da parte delle società
controllate dalla Regione, delle informazioni utili
all'espletamento del mandato consiliare".
Rosset (Presidente) -
Punto n. 26 dell'ordine del giorno.
Ha chiesto la parola il Consigliere Chatrian per l'illustrazione;
ne ha facoltà.
Chatrian (ALPE) -
Questo tema che vi illustrerò e che vi
proponiamo con questa mozione non è nuovo, ma qualche elemento in
più rispetto agli ultimi mesi c'è: è sul tavolo della commissione
guidata dal Consigliere La Torre, è su quel tavolo perché c'è una
proposta di legge, che ha oltretutto il sostegno del gruppo ALPE -
ha la mia firma - sulla quale abbiamo lavorato insieme ai colleghi
di maggioranza. Cercando un aiuto con l'Ufficio legislativo del
Consiglio, sappiamo praticamente che ormai siamo una delle poche
Regioni in cui sono poche le informazioni che possono avere i
Consiglieri regionali per espletare il proprio mandato elettivo
avuto dai cittadini.
La proposta di legge ad oggi non è ancora stata approvata da
questo Consiglio, ma è stata approvata da tutta la commissione
consiliare. Vi leggo solo uno degli articoli più importanti
inseriti nella proposta di legge regionale n. 72 (Disposizioni in
materia di rafforzamento dei principi di trasparenza), ed in
particolare: "la previsione dell'obbligo per le società controllate
direttamente e indirettamente dalla Regione a garantire, in materia
di acquisizione di forniture, servizi e lavori, quanto meno la
pubblicazione sul sito della Regione o di Finaosta dell'esito dei
relativi affidamenti". Questo vuol dire che se non ci sono segreti
di natura professionale, brevetti o tutte quelle informazioni che
potrebbero ledere il
business plan
delle varie aziende,
queste informazioni dovrebbero essere non solo di dominio dei
Consiglieri regionali, ma dovrebbero essere tranquillamente
veicolate a tutta la cittadinanza valdostana.
Nelle premesse di questa mozione abbiamo ripreso anche un
passaggio che questa nuova maggioranza, fresca di nomina, qualche
mese fa aveva inserito nel proprio accordo dei 20-25 punti
depositati in questo Consiglio, dove per quanto riguarda la
trasparenza viene scritto: "Il principio di trasparenza e l'accesso
alle informazioni da parte dei cittadini costituiscano parte del
programma di governo della maggioranza regionale allargata, al fine
di permettere alla cittadino di avere maggiore potere di controllo
ed informazione". È come dire che il cittadino deve avere tutte
quelle informazioni per poter controllare, sapere, conoscere.
Ripeto, non stiamo parlando di segreti professionali, brevetti,
nulla di tutto ciò. Fino a pochi mesi fa queste informazioni base
le avevamo, invece da qualche mese i dirigenti di società ci stanno
negando in gran parte queste informazioni che dovrebbero essere di
dominio pubblico. Mi sono fatto fare una ricerca dai nostri uffici
e non ruberò neanche un minuto a leggere le frasi pesanti proferite
dai numerosissimi Consiglieri di quest'aula, in questa legislatura,
proprio sul fatto di non poter avere delle informazioni: che non
c'è trasparenza, che non abbiamo dati, che non si sa cosa facciano
le società partecipate e controllate, che non possiamo accedere a
quelle minime informazioni per poter espletare e fare bene il
nostro mandato ed essere utili soprattutto ai cittadini
valdostani.
Vi do un altro elemento importante per darvi degli ordini di
grandezza, perché secondo me gli ordini di grandezza sono
importanti: nel giro di 11 mesi all'incirca, il gruppo CVA ha
affidato lavori per circa 25 milioni di euro, e parliamo di muri a
secco, di condotte, di movimento terra, quindi non ci sono segreti
professionali, non ci sono segreti dell'azienda che non potrebbero
essere di dominio pubblico. A fronte di un semplice articolo 116
che, dal nostro punto di vista, è scritto molto bene, è chiaro e
diretto, ci è stata negata persino l'informazione base. Volevamo
sapere quante sono le aziende che hanno partecipato a questi circa
300 affidamenti negli 11 mesi, per un importo di 25 milioni di
euro, e volevamo solo sapere dei dati semplici (non penso siano dei
segreti professionali): chi ha partecipato alle gare, se sono
affidamenti diretti o gare aperte e chi ha vinto. Per esempio, per
uno spostamento terra vicino ad una diga dell'importo di 100 mila
euro, quante sono state le ditte invitate, chi sono e chi ha vinto,
la ditta aggiudicataria: queste sono le informazioni che noi
abbiamo chiesto. Ripeto, è importante l'ordine di grandezza, questo
è fresco di qualche giorno, nel senso che in 11 mesi il gruppo CVA
ha affidato 25 milioni di lavori. Il tutto ci è stato negato e non
capiamo il perché.
Ricordo che tutti i colleghi di maggioranza hanno sottoscritto
la proposta di legge n. 72, e in tale proposta si va molto oltre al
semplice quesito che abbiamo fatto con l'articolo 116, perché si
dice che queste informazioni non vanno solo al Consigliere, ma
devono essere di dominio pubblico: sapere quante sono le aziende
invitate per spostare un po' di terra vicino alla diga di Cignana
per un importo magari di ipsilon, penso sia corretto e sia di
dominio pubblico. La proposta di legge firmata da tutti noi, Union,
Stella Alpina, UVP, PD e ALPE giace nel congelatore e non ha ancora
avuto l'esito in quest'aula.
Vi pongo pertanto una questione: se con un semplice e banale
116, con un ordine di grandezza importante, dove però non ci sono
segreti professionali, non si veicolano queste informazioni neanche
al Consigliere regionale, che senso ha l'articolo che avevamo
scritto a più mani in cui si diceva che queste cose devono essere
di dominio pubblico e non solo del Consigliere regionale; ora vi
chiedo, al di là di maggioranza e opposizione, se secondo voi non
sia arrivato il momento di fare un passo avanti. Come dicevo,
abbiamo fatto fare delle ricerche all'Ufficio legislativo.
Veramente, in tutte le altre Regioni queste informazioni sono
pubbliche, non solo ai Consiglieri regionali, ma anche ai cittadini
che poi valutano se l'azienda
Bertolin
è stata invitata a
quello spostamento terra e se un'azienda ipsilon non è stata
invitata, per capirne il perché: se magari sono sempre le stesse
che lavorano, se magari non tutte le aziende sono invitate o magari
sono invitate 10 aziende per fare un muro a secco da 10 mila euro e
per un lavoro da 300 o 500 mila è invitata solo un'azienda.
Qualcuno mi dirà che sto sbagliando, perché dal punto di vista
legislativo possono farlo. Noi, invece, vogliamo dire qualcos'altro
e vorremmo andare un po' oltre: che tutti i valdostani sappiano
come vengono utilizzate e impiegate le risorse all'interno delle
nostre società.
Non la faccio più lunga, perché gradirei che veramente da parte
dei colleghi di maggioranza ci fosse un confronto su questo tema
che, devo dire, in commissione è stato più volte affrontato. Evito
di leggere gli interventi fatti dai colleghi in quest'aula, perché
non ci interessa il passato ma ci interessa il futuro, quindi evito
di leggere le dichiarazioni e le prese di posizione infuocate dei
colleghi, cariche di sete e fame di informazione, perché i
cittadini valdostani devono sapere.
Con questa mozione chiediamo che il Consiglio regionale impegni
il Presidente della Regione a garantire che ai Consiglieri
regionali siano fornite, da parte delle società controllate dalla
Regione, le informazioni utili all'espletamento del loro mandato
consiliare, in attesa dell'approvazione della proposta di legge n.
72.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Il tema che ha posto il collega Chatrian
è un tema sul quale bisogna trovare un punto d'incontro, perché che
ci sia stata una regressione nella fornitura di dati dall'inizio
legislatura ad oggi è abbastanza evidente. Al di là dei ruoli che
rappresentiamo, che poi possono cambiare nel corso delle varie
esperienze politiche, quindi quando c'è tutela nel lavoro che
dobbiamo fare è interesse reciproco e soprattutto interesse della
cittadinanza, sono soprattutto cambiati - mi permetto di dire - non
per gli accordi politici, ma per una serie di fatti accaduti. Mi
pare che, in particolare dopo la famosa sentenza alla richiesta dei
colleghi Cinque Stelle, ci sia stata da parte di alcuni dirigenti
una tutela maggiore su una serie di dati.
L'aspetto giuridico non compete a questa Assemblea, ma l'aspetto
politico sì. Il messaggio che non si voglia - e questo come gruppo
e come movimento ci tengo a sottolinearlo - permettere ai
Consiglieri ma anche alla comunità di godere della trasparenza, non
vuole essere un'invasione nella gestione delle proprietà altrui, ma
sapere cosa succede nell'utilizzo delle risorse che ricadono sulla
comunità, cosa è successo e cosa può ancora succedere è di nostro
interesse. Fa specie poi che qualsiasi amministrazione pubblica
oggi debba pubblicare qualsiasi cosa sui siti, a partire dagli
appalti, dagli avvisi di incarichi e una società come la CVA si
permetta di non rispondere ad una richiesta come questa. Non
conoscendo i fatti, non voglio giudicarli; i colleghi Capigruppo
sanno che ieri ne abbiamo parlato in Conferenza dei Capigruppo,
abbiamo chiesto di poter approfondire all'interno della conferenza
alcune risposte di negazione di atti per capire anche come
interpretare certe situazioni. Non è tanto nell'impegno, che oggi
credo il Presidente non possa neanche assumersi se non con una non
certezza di non poterla eseguire, ma è nel lavoro che dobbiamo
mettere in piedi nei prossimi giorni che dobbiamo dare una risposta
un po' definitiva a questi argomenti.
Bene ha fatto il collega Chatrian a ricordare il disegno di
legge n. 72, fermo per altri problemi che conosciamo tutti, anche
di tipo sindacale, che però ha bisogno a questo punto di trovare
una sua soluzione e un suo arrivo in aula, perché conteneva
articoli importanti come quelli citati. Portare questo tema, oggi,
vuol dire dargli evidenza, soprattutto vuol dire darci strumenti
definitivi per poterci dare delle risposte, poiché in questi tre
anni le cose sono cambiate - questo lo dobbiamo ricordare - e sarà
importante anche capire nei prossimi incontri con i responsabili
della CVA che avverranno, perché ci sono da dare delle risposte in
IV Commissione, il perché della negazione di questi dati che non
mettono in difficoltà alcuno sviluppo, in quanto sono cose già
successe, quindi non mettono neanche in difficoltà quello che deve
succedere dopo.
Non è sull'impegno di oggi che si ferma la discussione; noi
assolutamente vorremmo trovare la misura con il Presidente del
Consiglio, che se ne sta occupando, capire qual è il nostro limite
e, se c'è un limite, che lo si capisca veramente, che abbia una
valenza giuridica e non sia più una scelta di tipo discrezionale da
dirigente a dirigente. Sotto questo profilo ci sarà l'impegno
politico a portare avanti questa difficoltà, che nulla c'entra con
la questione della mozione puntuale o di indirizzo puntuale al
Presidente, però questo è un impegno che ieri ci siamo assunti in
Conferenza dei Capigruppo e lo porteremo avanti in quella sede.
Presidente -
Ha chiesto la parola il Consigliere La
Torre; ne ha facoltà.
La Torre (UV) -
Io confermo questo impegno, nel senso che
la commissione ha lavorato per tanto tempo su questo argomento e
credo che, proprio confrontandosi sulla parte legata
all'informativa, sia emerso che il 116 è scritto bene: non è un
problema di come è scritto il 116, quindi è una parte del
Regolamento che anche all'interno della n. 72 non ha visto la
necessità di trovare ulteriori interpretazioni.
La legge regionale n. 72 poi riassume in qualche modo tutta la
volontà - come diceva il collega Bertschy - di questo Consiglio di
regolamentare meglio i rapporti con le partecipate, di riuscire con
loro anche a trovare una forma di dialogo più soddisfacente. Da
parte nostra la n. 72 si è fermata sia per una piccola questione
sindacale, che ormai si è risolta, ma anche per la necessità in
qualche modo vincolata di prendere atto della "Madia", che a suo
modo dà risposte molto chiare sulla trasparenza della pubblica
amministrazione e anche sui vincoli delle partecipate. Quindi non è
tanto un richiamo che facciamo a noi stessi, che è quello di
applicare il 116 o comunque di essere coerenti con quanto scritto
nel 116, ma c'è probabilmente un problema di comunicazione - come
diceva il Consigliere Bertschy - anche con le società partecipate,
perché alcune rispondono in un modo, altre in un altro, c'è un po'
una libertà nelle risposte legata evidentemente anche a dinamiche
aziendali. Non voglio entrare nel merito, tant'è vero che non a
caso questa mozione si conclude in modo lapalissiano: il Presidente
del Consiglio deve far rispettare il Regolamento, deve garantire,
ma è già così. Il vero problema non è tanto quello che ci diciamo
tra di noi, quanto il rapporto che dobbiamo andare ad approfondire
e definire con i responsabili delle società e che gli argomenti che
non vanno a toccare strategie o segreti aziendali dovrebbero essere
assolutamente coerenti con quanto chiediamo.
Da parte mia condivido quello che dice il Consigliere Bertschy,
c'è un'assoluta volontà di trovare un punto d'intesa su questo
argomento, non solo per noi, ma anche per il futuro, non solo oggi,
bensì per sempre. Condivido con il Consigliere Bertschy che per la
n. 72 a questo punto il percorso è anche finito, nel senso che la
"Madia" ormai quello che doveva dire l'ha detto, sappiamo quali
sono le cose che dobbiamo integrare; se lo si ritiene, dalla
prossima settimana si può riprendere questo lavoro e in pochissimi
giorni si può arrivare a portare in aula la n. 72.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Il parto di questa legge sulle
partecipate è stato estremamente lungo, più di due anni di
riflessione, e credo che ad un certo momento bisogna passare dalle
riflessioni all'azione. I tempi sono stati troppo lunghi, arriviamo
quando ormai la "Madia" ha già segnato la strada e siamo
assolutamente in ritardo.
A parte questo, ritornando sulla questione riguardante l'accesso
agli atti, abbiamo assistito negli anni in questo Consiglio a
discussioni infuocate che hanno impegnato, tra l'altro all'inizio
del Consiglio, nelle comunicazioni del Presidente del Consiglio,
ore di discussione dove abbiamo visto l'intervento di tutti per
sollecitare un'applicazione più chiara ed ampia della possibilità
di accesso agli atti. Al di là dell'accesso agli atti dei
Consiglieri regionali, c'è una questione più generale di
trasparenza sulle attività delle società controllate in particolare
e, anche qui, bisognerebbe intervenire.
Ritornando poi all'impegnativa, succedono cose curiose, si fa la
richiesta alle società controllate per avere la stessa
documentazione e alcune rispondono senza problemi, altre richiamano
la famigerata sentenza ma comunque forniscono i dati, altre ancora
richiamano la sentenza e non forniscono niente. In particolare una
società che non fornisce niente è la Casino S.p.A., che è ancora
più scandaloso, perché questa società è totalmente pubblica, nella
quale i cittadini valdostani hanno investito 200 milioni di euro e
bisognerebbe che tutti sapessero tutto quello che succede lì
dentro, come viene speso ogni singolo euro, visti anche i risultati
fallimentari di questa gestione. Pertanto è fastidioso ricevere
questa lettera con la quale dicono che non consegneranno niente in
base a questa sentenza, quando diversamente altre società
controllate forniscono i dati. C'è anche una questione di
omogeneità nel rispondere. Da questo punto di vista, la questione
si risolve abbastanza facilmente: la proprietà di queste società è
dei cittadini valdostani, i cittadini valdostani sono i
proprietari, il Presidente della Regione in questo momento è il
rappresentante di tutta la Regione e anche di tutti i cittadini, e
quindi è sufficiente che mandi una lettera ai dirigenti in
questione dicendo che devono fornire la documentazione richiesta al
di là della sentenza, come fanno già peraltro altre società, così
si ha un'azione omogenea. Si mandano le lettere e si fa capire che
"o fai così o ti cambio", visto che poi a decidere e dare gli
indirizzi di come si gestisce è comunque la proprietà. La proprietà
è pubblica, il legale rappresentante di questa proprietà è il
Presidente della Giunta, pertanto la questione si risolve
facilmente. Questo evidentemente riguarda il passato e non
l'intenzione, o tutto quello che riguarda la
privacy
: per i
dati e per le azioni fatte in passato, a mio avviso, non c'è alcun
problema.
Avevo peraltro fatto una richiesta, neanche particolarmente
impegnativa, sulle sponsorizzazioni effettuate dalle società
controllate in questi anni: alcune mi hanno risposto, alcune no, in
particolare non mi ha risposto il Casino de la Vallée, ma su fatti
passati, non su quello che si farà. Posso capire che ci siano
questioni legate alla riservatezza dell'azione che può essere
condizionata dal fatto che escano delle informazioni; sul passato
niente cambia, perciò basta che il direttore risponda, come
peraltro fanno altre società. Non si capisce perché alcune, in
particolar modo Casino e CVA, a volte non rispondano, la Casino
sempre, una società che dovrebbe, proprio per sua natura, agire
nella massima trasparenza, anche perché è una società delicata che
ha delle questioni, è un monopolio pubblico, e il gioco d'azzardo è
comunque un settore delicato. Se non rispondono ai 116 figuriamoci
che tipo di trasparenza c'è in questa attività! Pertanto la
questione si risolve abbastanza facilmente.
Dalle ore 11:28 assume la Presidenza il Vicepresidente Viérin
Marco.
Viérin M. (Presidente) -
Ha chiesto la parola il
Consigliere Marquis.
Marquis (SA) -
L'argomento portato oggi in aula credo
abbia già fatto discutere nel corso della legislatura un po' a
tutti i livelli, sia in aula, sia nelle commissioni, sia nelle
Conferenze dei Capigruppo che si sono tenute. Credo che questo
problema appartenga un po' a tutti i Consiglieri regionali, sia per
le possibilità che vengono date dai dati forniti per formare le
proprie azioni politico-amministrative, sia anche verso i cittadini
per rispetto della trasparenza gestionale. Credo che questo sia un
tema complicato, non facile da analizzare, anche perché, da una
parte, ci sono le regolamentazioni regionali - mi riferisco in
questo caso al 116, che è stato sottolineato un po' da tutti e che
ha disciplinato bene l'argomento - ma occorre ricordare che nel
frattempo è mutata più volte anche la disciplina di gestione delle
società; il Codice civile è cambiato e quindi sono intervenute
modifiche radicali che esigono un coordinamento tra questo
Regolamento e le norme che di fatto definiscono gli obblighi
gestionali da parte della società, siano esse controllate, dirette
o indirette. Questa esigenza è ancora più sentita per la pubblica
amministrazione e per i Consiglieri dal momento che si entrerà in
regime di bilancio consolidato, perché saranno da analizzare con
maggior dettaglio anche i risultati gestionali delle società
partecipate.
Credo siano condivisibili, come detto, le premesse fatte in
questa mozione, ma è difficile condividere le conclusioni, perché
non è così semplice e banale risolvere questo problema attraverso
un intervento, una lettera del Presidente nei confronti delle
società. Già nell'ambito della predisposizione del progetto di
legge n. 72 si era discusso parecchio sull'argomento, ed era emersa
anche lì l'esigenza di intervenire sull'articolato per vedere dove
si può migliorare o accrescere la disponibilità dei Consiglieri per
accedere a dati che sono utili e funzionali per l'espletamento
dell'attività. Io credo che, così com'è emerso anche nella
Conferenza dei Capigruppo tenutasi i scorsi giorni, sia utile
definire, una volta per tutte in modo serio, attraverso un dialogo
condiviso tra tutti i Consiglieri, tra tutte le forze consiliari e
con la collaborazione della Presidenza del Consiglio, il limite
fino a cui ci si può spingere nella richiesta dati, perché ad onor
del vero bisogna dire che se da una parte c'è stata nel corso della
legislatura una difficoltà al reperimento, dall'altra parte ci sono
stati esempi di gestione di questi dati non proprio esemplari,
quindi bisogna fare anche dell'autocritica.
Come Stella Alpina riteniamo positivo che si discuta su questo
argomento. Siamo ben disponibili a dare il nostro contributo in
tutti i tavoli di lavoro che abbiano finalità di arricchire le
possibilità del Consiglio di discutere sugli argomenti con maggiore
contezza in aula.
Presidente -
Ha chiesto la parola il Consigliere
Guichardaz.
Guichardaz (PD-SIN.VDA) -
I colleghi hanno rievocato
situazioni e posizioni assunte da alcuni colleghi della maggioranza
quando erano in opposizione, e il tono del dibattito si mantiene
proprio sulla questione.
Volevo solo ribadire che sul tema dell'accesso agli atti da
parte dei Consiglieri noi non abbiamo cambiato assolutamente idea:
non è che adesso che siamo da questa parte difendiamo a spada
tratta la non trasparenza, anche perché il diritto di accedere agli
atti credo non sia argomento né dell'opposizione, né della
maggioranza, ma fa parte delle prerogative del ruolo del
Consigliere, è patrimonio del Consigliere regionale, sia esso di
opposizione o di maggioranza. Per quanto mi riguarda, io ho anche
fatto dei 116 pur essendo in maggioranza, perché il nostro ruolo è
quello di poter accedere ai dati e alle informazioni nel modo più
completo possibile, sia per farci un'idea in vista delle decisioni
politiche da assumere, che per compiere la dignitosissima attività
ispettiva spettante all'opposizione. Certo, l'accesso agli atti
comporta responsabilità, comporta lealtà nell'uso di questi atti,
un uso consono, e io devo dire che non sempre gli atti acquisiti
attraverso il meccanismo del 116 o attraverso altri meccanismi,
atti che per loro natura potevano essere riservati, sono stati
trattati con la dovuta prudenza.
Abbiamo visto finire sui giornali informazioni che erano anche
in fase di dibattito e non avrebbero dovuto finire sui giornali per
il loro crisma di riservatezza, e questo pone effettivamente un
problema sull'uso consono e responsabile di questi atti, tant'è che
il Regolamento definisce in maniera abbastanza puntuale che gli
atti sottoposti a riservatezza devono essere comunque indicati come
tali, ma in ogni caso non possono essere rappresentati. In più, è
successo che su queste vicende - secondo me inopinatamente, perché
poi la politica a mio parere deve cercare di risolvere i propri
problemi all'interno dell'aula - è intervenuto anche il giudice,
sulle cui conclusioni io non sono molto d'accordo, ma ognuno poi è
libero di esprimere la propria opinione, dicendo chiaramente alcune
cose circa la natura pubblicistica o meno di alcune società e
quindi limitando l'accesso agli atti dei Consiglieri regionali a
quelle società che, per loro natura, erogano servizi pubblici. Dico
che non sono d'accordo, perché a mio parere il 116 comunque è
abbastanza chiaro nel definire che le società partecipate e
controllate hanno il dovere di fornire i dati. Purtroppo su questa
sentenza poi continuano ad esserci riferimenti, a mio parere a
volte anche inopportuni. Io penso che sul tema dovrebbe intervenire
il buon senso, cioè la capacità dell'azienda di non negare dati che
in qualche modo potrebbero essere forniti senza alcun problema. Per
quel che mi riguarda, nel caso specifico mi mancano delle
informazioni, ma - come hanno detto bene i miei colleghi della
maggioranza che mi hanno preceduto - noi abbiamo quanto meno preso
l'impegno di discutere il tema della trasparenza per trovare una
soluzione che vada anche nella direzione di rappresentare in
maniera dignitosa il ruolo del Consigliere.
L'impegno che oggi io mi assumo qua, per conto del mio gruppo, è
quello di portare il dibattito nelle sedi corrette: abbiamo già
cominciato a parlarne in sede di Capigruppo, se ne è parlato nel
corso della discussione del disegno di legge che il collega ha
ricordato essere sospeso anche per altre questioni come quelle di
tipo sindacale o di altra natura. Credo sia quella la sede
opportuna per poter discutere di trasparenza e di diritto di
accesso, e il nostro impegno è pieno proprio per tutelare il ruolo
e la dignità del Consigliere regionale.
Dalle ore 11:42 riassume la Presidenza il Presidente
Rosset.
Rosset (Presidente) -
Non ci sono altre richieste di
intervento, dichiaro chiusa la discussione generale. Ha chiesto la
parola il Presidente della Regione per la replica; ne ha
facoltà.
Rollandin (UV) -
La discussione ha messo in evidenza tre
aspetti.
Il primo credo si concretizzi con la valutazione fatta
coralmente su un progetto di legge che ormai - come ha detto il
collega La Torre - è maturo, nel senso che giustamente si è atteso
questo periodo legato alla "Madia" ed ai decreti attuativi ed ormai
manca solo un decreto attuativo, le linee generali sono state
dettate, quindi penso che questo aspetto vada nella logica di far
capire gli indirizzi nei confronti delle partecipate.
Il secondo punto è "l'interpretazione" del 116, che oggi è lo
strumento a disposizione dei colleghi per avere informazioni dalle
società partecipate. A questo punto si è inserita questa sentenza
del Tar già richiamata, che ha detto alcune cose, su cui si sono
riversate le attenzioni e le interpretazioni conseguenti delle
società a cui si fa riferimento.
Il terzo punto è che il richiamo al 116 è collegato alla
Presidenza del Consiglio, non alla Presidenza della Regione, perché
sulle informative quest'ultima non ha mai interferito. Il collega
Bertin risolve la questione banalizzandola con l'invio di una
lettera; se vogliamo metterla così credo sia fuori strada. Non c'è
nessuna lettera, né mi sono mai permesso di mandarne, perché sembra
quasi che si dica che se non rispondono è perché non si vuole far
rispondere. Non è così, cerchiamo di essere chiari, perché la
valutazione la fanno le società nella loro autonomia, e non è
questo il modo né il metodo; non so a che metodi si riferisca, ma
sicuramente non è questo.
Il riferimento al Presidente della Regione nella mozione è
fuorviante, perché non c'è nessuna responsabilità da parte mia nei
confronti delle risposte ai 116. Mi riconosco nella valutazione
fatta dai colleghi, nel senso che quanto deve essere dato sia dato
correttamente, ma se ci sono notizie riservate siano le società a
valutare fino a dove lo sono, per evitare "azioni" non consone
rispetto all'applicazione del 116. Si vuole modificare il 116? È
una questione in discussione a livello di gruppi. Noi ribadiamo che
non abbiamo nulla da eccepire sul fatto che tutte le notizie che
possono essere date vadano nella direzione di far conoscere meglio
la situazione delle società, perché questo credo sia l'interesse
dei colleghi, non interessa sapere se è A o B, interessa sapere
come viene fatto; che poi sia A o B, quello è il risultato di un
metodo che a questo punto può essere valutato. Credo che in questo
senso si sia espresso anche il collega Chatrian, se non ho capito
male.
Noi sulla mozione ci asteniamo chiarendo che gli elementi e gli
strumenti che sono in corso trovino una soluzione nel più breve
tempo. Ha già detto il collega La Torre che la legge può essere
portata all'attenzione quanto prima, quindi credo che lì si avranno
i primi risultati.
Presidente -
Ha chiesto la parola il Consigliere La
Torre; ne ha facoltà.
La Torre (UV) -
Con queste precisazioni del Presidente
chiederei a questo punto se fosse possibile valutare di ritirare la
mozione. Mi prendo l'impegno e convoco già lunedì la commissione;
uno degli argomenti all'ordine del giorno sarà proprio la legge
regionale n. 72, così all'interno della commissione stessa
risolveremo la questione. Mi sembra sia anche un po' la volontà di
tutti e c'è la necessità di risolvere la questione come hanno detto
anche i Consiglieri Bertschy e Guichardaz. Già da lunedì penso che
si possa convocare tranquillamente, quindi con questo impegno
valutate voi se ritirare la mozione.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Ho ascoltato il dibattito, il cui tema
ha quanto meno suscitato un po' di interesse; mi sembra ci sia un
interesse corale che va oltre alla minoranza o alla maggioranza, ma
ne va della nostra Regione e noi diciamo che va oltre i 35 eletti.
Gli esempi che vi ho portato nell'illustrazione sono molto chiari:
in tantissime Regioni italiane queste informazioni - cito ad oggi
un elemento, CVA per prima che le nega ad un semplice Consigliere
eletto dal popolo - sono di dominio pubblico. Tutti sanno quali
sono le ditte chiamate per spostare un po' di terra vicino alla
diga di Cignana, per un lavoro il cui costo è di 100 mila euro. È
importante, non c'entra nulla il Codice civile, collega Marquis,
come non c'entrano nulla le modifiche statutarie, questi sono i
segreti di Pulcinella e noi pensiamo che sia il momento che i
valdostani sappiano. Ascoltando attentamente il dibattito è emerso
che c'è una criticità, e quindi bisogna trovare una soluzione; la
legge è confezionata, solo che è ferma, ma il Presidente oggi ci
dice che ne discuteremo già lunedì.
Noi siamo disposti a ritirare la mozione, perché il nostro
obiettivo è che ci siano queste informazioni e che si renda
pubblico quello che deve essere reso pubblico. Chiediamo al
Presidente della II Commissione, il collega La Torre, di attivarsi,
perché a questo punto i tempi ci sono tutti, però prima di ritirare
questa mozione chiedo un impegno ai Capigruppo di maggioranza: che
si porti il disegno di legge n. 72 modificato. Oltretutto abbiamo
avuto anche una segnalazione dal Presidente Avif per quanto
riguarda gli stagionali nelle società partecipate negli impianti,
che noi accogliamo e che sarebbe da inserire all'interno del dl n.
72, perché conosciamo la situazione. Abbiamo tre settimane davanti,
lunedì affronteremo nuovamente il tema, pertanto sarebbe positivo
per il prossimo Consiglio di fine ottobre discutere e approvare il
dl n. 72. Questo è l'invito che farei ai colleghi di maggioranza
dato che quella legge è firmata praticamente da tutti e non sarebbe
male inserire anche qualche passaggio in più sul discorso dei
regolamenti che abbiamo affrontato nelle ultime settimane.
Presidente -
La mozione è quindi ritirata.
Il Consiglio prende atto del ritiro.
