Classificazione
TRASPORTI E VIABILITÀ
Viabilità



Oggetto del Consiglio n. 2213 del 23 marzo 2023 - Resoconto
OGGETTO N. 2213/XVI - Interrogazione: "Informazioni relative
ai lavori di realizzazione della pista ciclabile 'Alta Valle' tra
Avise e Sarre".
Bertin (Presidente) -
Punto n. 37 all'ordine del giorno.
Risponde l'assessore Sapinet.
Sapinet (UV) -
Grazie collega Distort per questa
iniziativa. Nel primo quesito mi chiede "Se, alla luce della
discordanza del costo parametrico nei due tratti riportati nelle
premesse, sono stati condotti ad oggi approfondimenti per
determinare un reale costo complessivo per il completamento della
pista ciclabile nel complessivo sviluppo in Alta Valle e, in caso
affermativo, a quanto ammonta la spesa effettiva che la Regione
dovrà sostenere".
Occorre innanzitutto premettere che i prezzi parametrici,
determinati dai due tratti di pista ciclabile presa in
considerazione, quindi il settimo lotto della pista ciclabile Monte
Emilius nel Comune di Saint-Marcel e la pista ciclabile
Grand-Paradis tra i Comuni di Sarre e Avise, non risultano essere
tra loro omogenei, in ragione del fatto che il primo tratto, quello
di Saint-Marcel, deriva da una progettazione esecutiva, poi se
vuole le darò una copia della risposta.
Il secondo riguarda invece una progettazione di fattibilità
tecnico economica che, come noto, nel passaggio alle successive
fasi progettuali, potrebbe essere oggetto di un incremento dei
relativi costi.
Per meglio dettagliare la questione si evidenzia che
l'approvazione della progettazione di fattibilità tecnico economica
dell'intero tratto della pista ciclabile Grand-Paradis, tra i
Comuni quindi di Sarre e Avise, prevede, a fronte di un importo di
17,6 milioni di euro, la realizzazione di circa 16 chilometri di
pista, per un prezzo parametrico medio totale pari a circa 1
milione e 100 euro/chilometro, circostanza che accentua ancora di
più lo scostamento riscontrato.
In ogni caso, la principale motivazione alla base della
differenza del costo parametrico dipende in larga misura dalla
tipologia d'intervento che si prevede di dover effettuare nel caso
del settimo lotto, ovvero quello della pista ciclabile Monte
Emilius, per il quale, nella quasi totalità del tratto interessato,
è prevista una soluzione a sbalzo sulla strada comunale
carrozzabile e una parallela messa in sicurezza del versante posto
a monte della medesima, con conseguenti costi di realizzazione
decisamente superiori rispetto agli standard medi.
Tali tipologie d'intervento, per natura morfologica del
territorio attraversato, non sono riscontrabili in egual misura per
la pista ciclabile del Grand-Paradis, quella appunto tra i Comuni
di Sarre e Avise, premesso ulteriormente che la realizzazione di
una pista ciclabile standard presenta costi certamente più vicini
al milione e 100 euro a chilometro piuttosto che i 2,8 milioni di
euro a chilometro della zona di Saint-Marcel.
Una definizione più compiuta del costo reale che la Regione
dovrà sostenere non potrà che essere stabilita nell'ambito della
progettazione definitiva esecutiva che è in corso di
svolgimento.
Colgo tuttavia anche l'occasione per evidenziare che il costo
stimato, relativo al primo tratto della pista ciclabile della
Grand-Paradis, quella tra i Comuni di Sarre e Aymavilles, è pari a
euro 4,2 milioni, cifra che però non grava, questo a livello
statistico, sul bilancio regionale in quanto deriva da un
finanziamento legato a un progetto FESR 21-27.
Il secondo quesito "Se, alla luce dei costi complessivi per
l'intero tratto dell'Alta Valle, è stato effettuato un confronto
con i costi derivanti da un eventuale utilizzo dell'attuale sede
ferroviaria quale possibile pista ciclabile e, in caso, con quali
conclusioni". Direi un quesito molto interessante.
Nell'ambito della progettazione di fattibilità tecnico economica
recentemente approvata, è stata effettuata una valutazione
alternativa a quella approvata con la deliberazione della Giunta
regionale, per il tratto di pista appunto compreso tra Villeneuve e
Avise, ovvero quello che presenta senza dubbio le principali
criticità di realizzazione, ipotizzando di utilizzare appunto allo
scopo il sedime ferroviario.
Tale alternativa progettuale è stata valutata indipendentemente
dalle scelte strategiche e programmatorie che la Regione
intraprenderà circa l'utilizzo ferroviario della tratta Aosta -
Pré-Saint-Didier e pertanto, al momento, rappresenta un puro
esercizio di stile volto comunque a formulare una proposta
alternativa a quella approvata. Si è comunque fatta un'analisi per
avere una prima idea.
I risultati derivanti da un'ipotesi progettuale che prevede una
soluzione modulare e reversibile di utilizzo del sedime
ferroviario, con un percorso pari al 61% a cielo aperto, mentre il
39% in galleria; questi tratti appunto prevedevano costi
parametrici di circa 1 milione di euro al chilometro, a fronte di
circa 1,25 milioni di euro al chilometro relativi alla scelta
alternativa per la medesima tratta.
Tuttavia, considerato che la legge regionale n. 22/2016 e il
programma strategico approvato dal Consiglio Regionale nel 2019
prevedono il ripristino dell'esercizio sulla linea Aosta -
Pré-Saint-Didier, tale soluzione alternativa non è stata
considerata in fase di approvazione della progettazione di
fattibilità tecnico economica della pista.
Va detto però che i prossimi saranno comunque mesi decisivi,
mesi importanti per capire lo sviluppo e il futuro della tratta
ferroviaria Aosta - Pré-Saint-Didier; scelte strategiche, che
verranno portate avanti anche in considerazione degli esiti, dello
studio di fattibilità, del progetto Tram-Treno
Aosta-Courmayeur.
Occorre infine in ogni caso evidenziare che un confronto
comunque realistico tra le due soluzioni prospettate non può che
riguardare comunque la totalità dell'itinerario, la totalità del
percorso e non appunto, come in questo caso, un tratto specifico di
soli 6 chilometri.
Solo una considerazione complessiva, infatti, è in grado poi di
consentire una valutazione compiuta e di produrre conclusioni
coerenti e poi successivamente difendibili.
Presidente -
Per la replica, consigliere Distort.
Distort (LEGA VDA) -
Innanzitutto, sul fatto che ci siano
due valori che provengono da due diversi livelli di approfondimento
progettuale: era chiaro, tant'è che, al di là chiaramente per una
deformazione professionale ma anche nell'interpellanza, io avevo
anche scritto, tra le premesse: "Tenuto conto dei diversi livelli
di approfondimento delle due relative formule di progettazione
riferite alle rispettive deliberazioni".
Quindi questo è certo, ma ciò non toglie il fatto che quando una
progettazione esecutiva, quindi più dettagliata, più realistica,
porta a certi valori, questi valori al netto di diverse soluzioni
tecniche, come lei ha espresso nella sua risposta, è chiaro che
mettono in luce il fatto che la progettazione esecutiva dà un dato
reale attendibile.
Quindi, rispetto a una progettazione preliminare, o comunque di
fattibilità, quando la differenza è uno a due, cioè uno è il doppio
dell'altro, se per ogni chilometro, anziché un milione e poco più
passiamo a 2,8 milioni di euro, è chiaro che stiamo parlando di
quasi addirittura tre volte il valore.
È per questo che dai banchi dell'opposizione s'impone una presa
di posizione che indaga sia la disponibilità d'informazione, ma
soprattutto spinge il Governo ad attivarsi nell'ottica del buon
padre di famiglia, per avere una visione corretta nella
programmazione, perché è chiaro che, se si aspetta solo ed
esclusivamente la fase di progetto esecutivo per poi andare a
prendere atto della spesa, non è questa una dinamica corretta nella
gestione di un buon governo, questo mi pare sia del tutto
evidente.
Scopo di quest'interrogazione era proprio andare a focalizzare
questi dati e attraverso questi dati indirizzare un'azione virtuosa
del Governo negli interessi della regione, perché chiaramente
l'investimento per piste ciclabili è un investimento significativo,
perché si disegna un tipo di turismo che deve portare un riscontro
importante per l'economia del territorio.
Quindi questo era dovuto, questo era l'intendimento
dell'interrogazione, mi permetta di dire che percepisco ancora uno
spirito giustificativo nella risposta, le do un consiglio,
Assessore: non intraprenda questa strada, metta sempre in
discussione i dati e gli elementi che le permettono di avere una
corretta programmazione.
Quando c'è un campanello d'allarme, il campanello di allarme
dev'essere seguito, e questa è l'unica via che noi conosciamo e che
ritengo sia percorribile da un governo che vuole definirsi buon
governo per la regione.
Con questo io le faccio i miei migliori auguri.
