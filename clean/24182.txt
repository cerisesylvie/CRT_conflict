Classificazione
AMBIENTE
Inquinamento
INDUSTRIA



Oggetto del Consiglio n. 3161 del 19 dicembre 2007 - Resoconto
OGGETTO N. 3161/XII - Interpellanza: "Emissioni inquinanti da
parte della Cogne Acciai Speciali".
Interpellanza
Richiamata la propria interpellanza (373/07) del 5 ottobre
u.s. nella quale veniva affrontato il problema dell'abbattimento
dei fumi secondari sulle linee dell'altoforno nello stabilimento
della Cogne Acciai Speciali;
Constatato che è in posizione e in funzione un laboratorio
mobile sul lato Ovest dello stabilimento stesso;
Rilevato come dalla "III Relazione sullo Stato dell'Ambiente"
di ARPA si evidenzi un significativo contributo nell'inquinamento
dell'aria da parte di CAS, ad esempio per quel che concerne il
biossido di azoto tale contributo è valutato intorno al 50% sul
totale delle fonti sull'area del Quartiere Dora;
Ritenuto importante conoscere nel dettaglio dati e risultanze
dei rilevamenti;
i sottoscritti Consiglieri regionali
Interpellano
l'Assessore competente per sapere:
1) quali sono i dati rilevati dal laboratorio mobile;
2) per quale motivo essi non appaiono sul sito ARPA;
3) se è intenzione, per il futuro, di pubblicare tali dati
sul sito stesso.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Con questa interpellanza si
vogliono acquisire alcuni dati del laboratorio mobile, posizionato
sul lato ovest dello stabilimento della "Cogne Acciai Speciali".
Dato che ho controllato alcune settimane fa i dati delle
rilevazioni di tutti i laboratori fissi sparsi per la Valle - ogni
tanto lo faccio per controllare che "aria tira" - e anche dei
laboratori mobili, ho notato con un po' di disappunto che i dati
del laboratorio mobile, che credo sia "in situ" da parecchie
settimane, se non parecchi mesi, non appaiono sul sito ARPA.
Sappiamo leggendo la III relazione dell'Agenzia regionale per la
protezione dell'ambiente sullo stato dell'ambiente che per alcuni
microinquinanti molto particolari quali gli ossidi di azoto, in
particolare il biossido di azoto, si valuta che il contributo della
"CAS" sia intorno al 50%, un contributo abbastanza importante.
Proprio perché il laboratorio mobile è posizionato vicino alla
"CAS" e, essendo questo stabilimento un fattore di inquinamento
abbastanza importante, vorremmo avere dall'Assessore 3 risposte:
intanto i dati rilevati dal laboratorio mobile se ce li può fornire
per iscritto, per quale motivo essi non appaiono sul sito ARPA e in
linea con un certo comportamento corretto di un'amministrazione che
va verso la trasparenza, se è possibile per quei dati particolari,
anche per i laboratori mobili, una volta validati dall'ARPA,
pubblicarli sul sito così che la raccolta non sia parziale e
incompleta.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda il quesito n. 1, i dati
rilevati dal laboratorio mobile sono gli ossidi di azoto, il
particolato aerodisperso "PM10", monossido di carbonio e metalli
pesanti su "PM10", dati meteorologici, direzione vento, velocità
vento, temperature, umidità e pressione. Tutte le misure sono
svolte con analizzatori in continuo, che forniscono medie su base
oraria, ad eccezione della determinazione dei metalli pesanti, che
viene svolta dal laboratorio ARPA su campioni settimanali di
particolato "PM10". I dati rilevati in tale postazione rientrano in
un'indagine complessiva avviata da ARPA della durata di 12 mesi nel
corso del 2007-2008 volta ad approfondire la descrizione della
qualità dell'aria, con particolare riferimento alle emissioni
prodotte dall'attività industriale. Questo progetto comprende anche
lo studio di microinquinanti nelle deposizioni totali e la
caratterizzazione del particolato dal punto di vista della
composizione chimico-fisica. I risultati dell'intera campagna
saranno oggetto di una relazione che verrà resa disponibile ai
soggetti interessati. La relazione potrà essere divulgata anche a
mezzo sito.
Presidente
- La parola al Consigliere Segretario
Venturella.
Venturella (Arc-VA)
- Assessore Cerise, mi permetta di
fare una piccola osservazione. Trovo particolare e, per certi
versi, inspiegabile il comportamento naturalmente non dei suoi
uffici, ma di chi ha deciso che i dati rilevati in maniera lineare,
trasparente nel laboratorio mobile oggetto dell'interpellanza non
siano pubblicati in tempo reale sul sito dell'ARPA. Alla domanda n.
2 però lei mi dice: "non so perché...", ma io le avevo chiesto per
quale motivo essi non appaiono sul sito ARPA, non se appariranno e
quando appariranno, io volevo il motivo. In altre campagne, mi
ricordo la campagna con il laboratorio mobile vicino al Tunnel del
Monte Bianco, mi pare nel ridente Paese del Presidente dell'"UV",
Morgex, i dati venivano pubblicati in tempo reale, qui no: è
inspiegabile! Forse ci vorrà una richiesta secondo l'articolo 116
per chiedere i dati e faremo anche questo, ce ne dispiace, ma
faremo anche questo. Lei mi ha parlato di tipologia, i dati sono
un'altra cosa, comunque va bene, mi sono sbagliato, non ho
evidenziato nell'interpellanza che volevo i microgrammi per metro
cubo dell'ossido di carbonio, i microgrammi per metro cubo degli
ossidi di azoto... va bene, faremo un trattato di chimica
ambientale anche nelle nostre interpellanze.
Un'altra cosa, proprio perché quella è un'area sensibile, questo
non lo diciamo noi, lo dice la 3° relazione sulla qualità dell'aria
dell'ARPA, perché non pubblicarli, perché non andare nel senso
della trasparenza e della correttezza? Questo non dipende da lei,
perché a lei ARPA comunica la risposta, ma io mi ritengo molto
insoddisfatto da questo. Non vorrei applicare la teoria di
Andreotti che dice: "a pensar male...", ma è quasi d'obbligo
chiedersi perché non danno i dati, perché non li pubblicano. Vuol
dire che sotto c'è qualcosa che non va: questo è il primo pensiero
che viene non solo a un Consigliere regionale, ma ad un cittadino
normale e questo non è un bel pensiero. Noi allora ci riteniamo
insoddisfatti per la risposta data tramite l'Assessore da ARPA, non
ci hanno spiegato i motivi per cui i dati non appaiono sul sito; la
differenza nell'uso del futuro: "la relazione potrà essere
pubblicata", è: "potrà" o "sarà pubblicata"? Perché c'è una bella
differenza! "Posso pubblicarla" vuol dire che ne ho, o non ne ho la
facoltà, o la voglia, o il tempo; "sarà pubblicata" invece è un
annuncio che faccio.
L'ultima osservazione è che lei, come Assessore all'ambiente,
potrebbe proporre dopo la campagna 2007-2008 lo spostamento del
laboratorio mobile non più sul lato ovest, che insiste su un'area
che non è tanto densamente popolata, anzi quasi per niente abitata,
ma suggerire all'ARPA di spostare il suo laboratorio mobile sul
lato est, in stretto contatto con le prime abitazioni del Quartiere
Dora, sarebbe interessante scoprire anche lì i dati.
Si dà atto che dalle ore 16,12 presiede il Vicepresidente
Lanièce.
