Classificazione
TRASPORTI E VIABILITÀ
Trasporti



Oggetto del Consiglio n. 999 del 4 novembre 2021 - Resoconto
OGGETTO N. 999/XVI - Interpellanza: "Ragioni delle modifiche
apportate al percorso della navetta rossa di Aosta".
Bertin (Presidente) -
Punto n. 49. Per l'illustrazione,
ha chiesto la parola la consigliera Spelgatti.
Spelgatti (LEGA VDA) -
Abbiamo ricevuto molte
segnalazioni in relazione a un cambio sostanziale di percorso della
navetta rossa di Aosta. Tale scelta ha creato molte difficoltà ai
cittadini, nelle nuove fermate non sono presenti pensiline
nonostante si vada verso la stagione invernale, nelle fermate del
percorso originario non esiste alcuna indicazione di fermata
soppressa e le persone continuano ad attendere invano la navetta
senza avere alcuna informazione sul nuovo tragitto. Per questo
interpelliamo la Giunta regionale per conoscere: quali siano le
ragioni per cui è stato modificato il percorso e come si intende
affrontare il problema relativo al fatto che la zona di via Roma e
della Consolata non hanno più alcun servizio; quando verranno
posizionate le nuove pensiline e con quali costi, perché non si sia
nemmeno intervenuti con avvisi di fermata soppressa e indicazioni
del nuovo percorso e quando si intenda provvedere.
Perché questa iniziativa? Avevo sentito varie volte parlare di
questo problema della navetta rossa, però non mi ero mai
preoccupata più di tanto della cosa. Ricevo poi una telefonata di
una Signora anziana che invece mi racconta per bene tutto il
problema proprio in relazione al fatto che tutta quella zona che
serve tutta la zona Consolata, via Roma, eccetera, le persone
anziane non avevano più modo di spostarsi, che non ci fossero
avvisi in relazione proprio al cambio di fermata e di percorso per
cui la gente continuava a stazionare in attesa di una navetta che
non sarebbe mai arrivata e quant'altro, la mia risposta immediata è
stata d'istinto: "lo riferisco ai comunali di Aosta in maniera tale
che facciano l'iniziativa sul Comune di Aosta". Dopodiché mi sono
fermata e ho riflettuto e ho detto: "no, però questa è competenza
del Consiglio regionale". Allora ho detto: "non posso mica portare
un'iniziativa sulla navetta del Comune di Aosta in Consiglio
regionale", perché comunque, anche se la competenza è del Consiglio
regionale, non penso che questa sia poi la sede più opportuna per
portare degli argomenti di questo tipo. Mi sono invece poi detta:
"invece la porto proprio" perché spero che sia un'occasione... a
parte sentire la risposta e capire che cosa si può fare e che cosa
si intenda fare per risolvere il problema perché non è chiaramente
accettabile che, oltre ai cambi di navetta che lasciano
completamente scoperta una zona con tutte le persone anziane,
soprattutto poi non ci siano neanche i cartelli per avvisare le
persone che la navetta non passa e quant'altro, quindi questo è
veramente inaccettabile e poi c'è il problema delle pensiline, ma
qua si apre veramente un ulteriore problema: le pensiline e
quant'altro sono di competenza regionale o comunale? E soprattutto
com'è il coordinamento? Perché quindi ho portato questa iniziativa?
Perché, secondo me, questo può essere utile per avviare una
riflessione in relazione alle competenze, cioè sulla città di
Aosta, io non parlo per i trasporti in generale e su tutto il
territorio regionale, funziona questo tipo di sistema? È vero che è
la Regione mette i soldi, ma poi nel concreto si ha un efficiente
servizio a 360 gradi nel momento in cui comunque il livello di
competenza è così alto e non rimane invece incardinato
sull'Amministrazione comunale? Come si può eventualmente far fronte
a tutto questo? È un dibattito che sottopongo alla vostra
attenzione anche in relazione al fatto che ricordiamo che c'è stato
quell'ordine del giorno anche approvato e all'unanimità portato
dalla Lega in Consiglio comunale proprio sul discorso dei
finanziamenti di Aosta capitale e quant'altro, per cui ci saranno
dei tavoli che si apriranno con la città di Aosta, mi auguro, e in
questi tavoli si facciano dei ragionamenti a 360 gradi perché
comunque sia Aosta ha un valore per l'intera Regione estremamente
importante e bisogna capire anche se può essere utile modificare il
livello di competenze e spostare in qualche maniera, tenendo
presente però che appunto poi i soldi li mettiamo noi come Regione,
quindi il problema è ampio, non è che ci sia una soluzione
immediata, ma sarebbe utile avviare un forte confronto per capire
se questa è la soluzione più giusta e più corretta e che quindi
anche eventualmente iniziative di piccolo calibro teoricamente però
potrebbero essere portate in continuazione anche all'attenzione del
Consiglio regionale o se si possono trovare delle soluzioni
differenti magari portando anche maggiore efficienza. Non lo so, è
un tema che vi sottopongo e su cui sarebbe utile comunque fare un
ragionamento.
Presidente -
Risponde il Presidente della Regione.
Lavevaz (UV) -
Riferisco quanto mi è stato presentato
dagli uffici, era un problema che non conoscevo.
La navetta rossa storicamente garantisce il collegamento
sull'asse nord-sud della città di Aosta. Il precedente percorso,
partendo da Piazza Manzetti, prevedeva che dopo Piazza Chanoux e
Corso Padre Lorenzo la navetta transitasse in Viale Chabod, poi in
Via Roma, in Viale Ginevra e in Corso XXVI Febbraio per poi
riprendere Corso Padre Lorenzo e tornare in Piazza Manzetti. Come
riferito dagli uffici, con questo percorso la navetta rossa era
frequentemente in ritardo a causa del traffico particolarmente
sostenuto e delle code nei pressi della rotonda di Viale Ginevra.
Questi ritardi hanno creato un disagio via via sempre maggiore
all'utenza, soprattutto agli studenti, che, viceversa, hanno la
necessità di contare su un servizio di trasporto efficiente e
puntuale.
Da questo punto di vista, è importante ricordare che per la
delocalizzazione di alcune classi del Liceo scientifico Bérard in
Viale Chabod l'Amministrazione regionale ha dovuto inserire in
esercizio dall'inizio dell'anno scolastico 2020/2021 corse
ad
hoc
giornaliere al fine di consentire agli studenti un
collegamento con Piazza Manzetti in orario adeguato per poter
prendere gli altri mezzi in coincidenza. Queste corse aggiuntive
necessarie, data la contingenza, hanno rappresentato un duplice
onere finanziario per l'Amministrazione e organizzativo per
l'azienda che in questo momento la stessa non è in grado di
sostenere. Si è quindi proceduto a studiare una pianificazione
differente del servizio che si è tradotta nella decisione di
inversione del percorso della navetta rossa che dopo Corso Padre
Lorenzo svolta in Corso XXVI Febbraio, passa in Viale Ginevra, in
Via Roma, dopodiché passa in Viale Chabod e poi torna in Corso
Padre Lorenzo e in Piazza Manzetti.
Da quello che risulta agli uffici, dai contatti con SVAP, è
emerso che questa modifica è risultata sin da subito assai
apprezzata ed efficace permettendo di risolvere entrambe le
problematiche nella misura in cui il congestionamento di via Roma
direzione ovest-est è nettamente inferiore rispetto alla direzione
opposta e transita in Viale Chabod in orario compatibile con
l'uscita degli studenti. Gli autisti riescono quindi a evitare di
accumulare gli importanti ritardi precedenti e gli studenti hanno
la garanzia di poter usufruire di tutte le coincidenze di interesse
in Piazza Manzetti.
Si chiede poi quando verranno posizionate le nuove pensiline e
con quali costi, per quanto riguarda le fermate, consapevoli che la
fermata in via Roma si trova sul lato nord, in data 31 agosto il
Dipartimento trasporti e mobilità sostenibile ha organizzato un
sopralluogo con il Comune di Aosta, la Polizia locale e la SVAP
finalizzato all'istituzione di una nuova fermata in via Roma, lato
sud, fruibile dall'utenza di Via Roma in Regione Consolata
all'altezza di via De la Pierre. Allo stato attuale le fermate più
prossime sono Viale Chabod e Corso Padre Lorenzo.
Sono state valutate anche altre possibilità come la deviazione
dei percorsi di altre linee: ad esempio la linea n. 3
"Bret-Beauregard/P.za Manzetti-Montan" e la n. 9
"Aosta/Sorreley/Aosta" ma in entrambi i casi ciò non è stato
ritenuto possibile. Sarà cura degli uffici regionali sollecitare
nuovamente il Comune di Aosta alla realizzazione della nuova
fermata per la quale la SVAP ha già prodotto un elaborato grafico,
nel quale sono state rappresentate le ipotesi alternative di
collocazione della nuova fermata, e alla collocazione delle
pensiline ove necessario.
Si chiede poi perché non si sia nemmeno intervenuti con avvisi
di fermata soppressa e indicazione del nuovo percorso e quando si
intenda provvedere.
Per quanto riguarda l'ultimo punto, la SVAP informa di aver
correttamente divulgato l'informazione sette giorni prima della
soppressione della fermata posizionando, come da prassi, il
cartello plastificato della fermata sovrapponendolo al vecchio
orario sul sito
web
aziendale, sul canale
Telegram
e
sui mezzi in servizio della navetta rossa.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
Io in questo momento ovviamente
non sono in grado di dare una risposta sulla base di quello che mi
è stato detto. Mi aspettavo che però mi desse una risposta alle
sollecitazioni che le ho posto, nel senso che, al di là
dell'iniziativa, le ho spiegato il motivo dell'interpellanza, le ho
spiegato il perché l'ho portata, sapendo poi benissimo che
qualunque risposta avrebbero dato gli uffici, poi non ho i dati,
chiaramente non avendo neanche le competenze e tutti i dati, al di
là delle segnalazioni dei cittadini in relazione a questi
disservizi, non posso essere in grado in aula di valutare se possa
essere la soluzione più corretta o meno e non spetta a me decidere,
però mi aspettavo che mi rispondesse in relazione al tema, cioè non
dandomi una risposta sì/no.
Il tema è interessante sì o no? È un tema, non quello della
navetta rossa, ma quello dell'organizzazione dei trasporti in
relazione alla città di Aosta, delle competenze... si può fare un
ragionamento sì o no sul fatto se questa sia l'organizzazione più
utile? Ripeto: parlo solo della città di Aosta visti i numeri della
città e quindi nel rapporto Regione-città di Aosta, può essere
utile fare un ragionamento più a 360 gradi? Le occasioni future che
riguarderanno appunto i tavoli che spero si instaureranno con il
Comune di Aosta anche per i finanziamenti di Aosta capitale possono
essere comunque un'occasione, non solo quei tavoli lì ma in
generale, per fare dei ragionamenti di questo tipo, cioè sul
livello di
governance
dove debba stare su problematiche di
questo tipo? Può cioè la Regione veramente occuparsi sempre di
tutto e non sarebbe magari più utile ipotizzare anche solo la
valutazione, anche solo valutare, per poi decidere sì/no e se no,
perché e se sì, perché? Di lasciare le cose così oppure di fare
eventualmente dei ragionamenti differenti.
Mi aspettavo che perlomeno su questo tema mi rispondesse, al di
là della risposta degli uffici, visto che io le ho posto un tema
più ampio. Non ha ritenuto di rispondere, ha letto la risposta
degli uffici, va bene.
Presidente -
Con questa interpellanza si interrompono i
lavori di questa mattina del Consiglio. I lavori consiliari sono
sospesi, ci aggiorniamo alle ore 15:00. Buon appetito.
---
La seduta termina alle ore 12:52.
