Classificazione
ASSISTENZA SOCIALE
Alcolismo e tossicodipendenze



Oggetto del Consiglio n. 2302 del 22 novembre 2006 - Resoconto
OGGETTO N. 2302/XII - Iniziative assunte per contrastare
l'abuso di alcool nel corso dello svolgimento di sagre paesane.
(Interpellanza)
Interpellanza
Appreso che nel corso delle sagre svoltesi nel corso
dell'estate scorsa nelle località del Grand Combin sono state
intraprese interessanti iniziative per contrastare l'abuso di
alcol, specie da parte dei giovani, come l'allestimento da parte
del SERT - Servizio regionale Tossicodipendenze e Alcologia - di
stand per informare i giovani sui rischi dovuti all'abuso di alcol,
o come il divieto di servire alcolici dopo le 2,30 di
notte;
Ritenute tali iniziative positive, in quanto cercano di
contrastare in modo concreto e puntuale l'insorgere di stili di
vita dannosi alla salute, in sintonia con le indicazioni del Piano
regionale per la salute e il benessere sociale;
Atteso che il problema dell'alcol riguarda molti ragazzi e
giovani, non solo i giovani della Comunità del Grand
Combin;
la sottoscritta Consigliera regionale
Interpella
il Presidente della Regione e l'Assessore competente per
sapere:
1) quale è stata la valutazione, che il Sert ha dato delle
due suddette iniziative e quali sono, a suo avviso, gli aspetti
eventualmente da perfezionare;
2) se anche in altri Comuni o Comunità montane si è proceduto
ad iniziative analoghe; e in questo caso, quali sono state e con
quali esiti;
3) se si intende utilizzare l'esperienza condotta nella
Comunità del Grand Combin come esempio pilota da proporre agli
altri Comuni e Comunità montane;
4) se si hanno allo studio altre analoghe forme di
informazione rivolte ai giovani e ragazzi sulla tematica
dell'alcolismo, e se sono state definite le necessarie risorse,
finanziarie e professionali.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Brevemente. Mi sembra interessante
quella serie di iniziative che nella Comunità del Grand Combin sono
state intraprese proprio per contrastare l'abuso di alcol, specie
da parte di giovani, come pure l'allestimento da parte del SERT di
"stands" per informare i giovani sui rischi dovuti all'abuso di
alcol o come il divieto di servire alcolici dopo le 2,30 di
notte.
Abbiamo visto anche che questa è una delle tante iniziative che
la Comunità Grand Combin sta portando avanti in tale settore e
questa iniziativa nasce dopo un'indagine precisa che è stata fatta
sia utilizzando i dati presenti nei vari atlanti della salute, che
vengono prodotti dall'Osservatorio epidemiologico, sia partendo da
questionari che sono stati somministrati ai ragazzi per capire
meglio la realtà della zona. La cosa che mi sembra abbastanza
preoccupante, che è emersa e che ha fatto riflettere gli
Amministratori della Comunità del Grand Combin è che, rapportando
le percentuali relative al consumo di un bicchiere di vino
nell'arco della settimana, mentre in quella Comunità il 50% dei
ragazzi ha detto di bere almeno un bicchiere di vino o di birra
nell'arco di una settimana, e il 22% delle ragazze hanno detto
altrettanto, a livello nazionale le medie sono molto più basse, nel
senso che il consumo medio di alcolici per ragazzi della stessa età
è del 22% per i maschi e il 17% per le femmine, quindi sono delle
percentuali molto diverse. Sulla base di questi dati, ripeto, sono
stati studiati e attivati tutta una serie di interventi.
La mia interpellanza vuole, da un lato, porre l'accento su
iniziative che sono state fatte e chiedere, essendo queste
iniziative sperimentali, quali valutazioni il SERT ha dato delle
stesse, ma anche gli amministratori - se si possono avere dati -,
ma soprattutto il SERT, che è l'organo preposto al monitoraggio di
tutto il fenomeno, poi soprattutto se questa esigenza - che è stata
affrontata come una delle esigenze prioritarie nel Grand Combin -
non sia un'esigenza che anche le altre Comunità montane dovrebbero
affrontare. Va infatti sottolineato quanto dicono gli
Amministratori della Comunità Grand Combin, che hanno avuto il
coraggio di "rompere un muro" d'indifferenza rispetto a questo
problema dicendo:
"è chiaro, non è una preoccupazione che
riguarda in maniera specifica la sola Valle del Gran San Bernardo,
perché c'è una brutta abitudine... è invece una brutta abitudine
che riguarda tutti, ma una brutta abitudine che noi non abbiamo
voluto nascondere"
. La mia domanda allora è: se questo è un
esempio interessante di modalità per contrastare una delle
abitudini che sicuramente non va nella logica di corretti stili di
vita, perché non utilizzare questa medesima esperienza
"esportandola" come buona prassi anche nelle altre Comunità?
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Parlo volentieri di questo progetto che
abbiamo sostenuto, soprattutto che non è nato a caso; i dati sono
interessanti ed è vero, forse i risultati sono più ampi di quanto
pensavamo, ma comunque l'iniziativa nasce da un lavoro, da una
programmazione studiata che ha 2 presupposti: il primo presupposto
è proprio l'Atlante di mortalità che abbiamo presentato lo scorso
anno, diviso per zone, in cui la zona del Grand Combin era una zona
con una mortalità più elevata delle altre e con una dipendenza
dell'alcool maggiore delle altre - quindi già avevamo centrato
l'attenzione su questa "regione", non solo perché sia la patria del
super Assessore e Consigliere di zona, ma perché c'erano dei dati
obiettivi che portavano alla necessità di uno studio particolare -;
il secondo dato da cui siamo partiti è come abbiamo scritto nel
Piano socio-sanitario... la prevenzione - in cui crediamo molto -,
la grande arma... sono più valide le iniziative di prevenzione
mirate su determinate aree e su determinati settori.
Proprio per questo siamo partiti a livello di nostro
coinvolgimento, con il desiderio di lanciare tale progetto...
abbiamo avuto incontri con la popolazione all'inizio di quest'anno,
io personalmente con alcuni primari medici; a Valpelline, in un
grosso salone abbiamo incontrato la popolazione e gli
amministratori, abbiamo presentato i rischi che corrono i ragazzi
perché la prevenzione deve essere prima accettata e condivisa.
Abbiamo anche finanziato un progetto di controllo dell'ictus, di
una prevenzione mirata sui tumori, abbiamo introdotto una carta del
rischio coinvolgendo i medici di famiglia e soprattutto per quanto
riguardava gli stili di vita, in accordo con il SERT e le scuole,
abbiamo pensato ad una serie di iniziative. Questa è la nostra
proposta, che non abbiamo fatto solo in tale Comunità montana, in
modo particolare lì per quello che le ho detto, ma le serate che
abbiamo fatto in tutta la Valle a parlare di prevenzione e di stili
di vita sono state numerose. Di fronte però a questa nostra
proposta, si gioca la libertà, perché la prevenzione non si può
imporre: non si può imporre uno "screening", lo si può presentare
in modo corretto, ma non lo si può imporre, la libertà
dell'individuo si gioca nel voler mantenere la propria salute e
utilizzare i sistemi per mantenerla.
Di fronte a questa presentazione e alla possibilità di dare un
seguito o no, gli amministratori della zona, molto sensibili, sono
partiti per una condivisione di questo progetto, una mobilizzazione
di tutti, che ha portato per una loro iniziativa a questo messaggio
di non bere di più dopo le 2,30 di notte in accordo con i bar, che,
se è criticabile per certi versi, nel senso forse che l'ora è
tarda... comunque noi lo reputiamo un messaggio di grande valore
che è stato anche contrastato, comunque è stato imposto. Abbiamo
predisposto un intervento del SERT, che in 6 sagre ha istituito dei
banchetti all'entrata di queste feste con personale specializzato
in cui parlava dei rischi della dipendenza, in cui sottoponeva i
ragazzi dai 16 ai 18 anni a una valutazione del tasso ematico, sono
stati fatti 289 test, circa 500 contatti informativi fra i 15 e i
18 anni, le ragazze non si sono quasi presentate, i dati sono
presenti. Soprattutto, oltre all'iniziativa delle sagre, sono stati
distribuiti 170 questionari nelle scuole medie inferiori di Variney
e Gignod e sono state fatte anche altre iniziative culturali, come
il teatro, dove 2 "pièces" verranno presentate nel corso di questa
settimana.
Nel corso della settimana appena terminata abbiamo incontrato la
popolazione proprio per presentare i risultati, perché loro hanno
aderito al nostro progetto ed è giusto presentare e condividere i
risultati che abbiamo ottenuto. I risultati intanto sono al vaglio
dei nostri tecnici, li stanno studiando insieme e sono dati molto
positivi, perché le risposte dal punto di vista numerico sono state
notevoli: sono stati consegnati 170 questionari e sono stati
riportati tutti, però i dati sono preoccupanti. Ero presente a
queste serate, sono dati che ci hanno interrogato in modo
significativo, dico che non credevo che il fenomeno dell'alcolismo
fosse presente - a livello di sensazione - nei ragazzi delle medie
inferiori così come risulta dai dati che sono stati citati: il
22,5% dei giovani delle scuole medie inferiori beve un bicchiere di
vino al giorno; dati preoccupanti e confermati dagli educatori e
dai genitori che erano lì. Cosa fare? Intanto una programmazione
studiata e mirata che ha dato dei risultati, a cui sia la
popolazione che gli amministratori hanno aderito e di cui stiamo
valutando la risposta in questo momento. Questa è una forma di
prevenzione che vogliamo diffondere a tutti e non è solo per la
vallata del Gran San Bernardo, qualcuno però deve fare l'apripista,
loro lo hanno fatto; noi stiamo preparando una lettera alle altre
Comunità montane per informarle dei risultati ottenuti e di cosa si
può ottenere con una prevenzione mirata di questo tipo. Il SERT che
vada alle sagre, che vada nelle scuole... è un nostro progetto, lo
stiamo perseguendo con forza, i giovani non vanno nelle sedi del
SERT, quindi dobbiamo andare noi a "prenderli" nelle scuole, nelle
sagre, già era stato fatto nelle discoteche. Ancora una
considerazione positiva perché ciò che si è verificato lì è un
inizio dei piani di zona; quando inizieranno i piani di zona,
questa sarà una forma di collaborazione fra volontari,
amministrazioni, Regione, USL, che si configura come un piano di
zona a tutti gli effetti ed esportabile in altre realtà, e noi lo
faremo.
Futuro: gli esperti danno molta importanza nella prevenzione
nelle scuole a un intervento sui cosiddetti "pari", cioè creare dei
"testimonials" che diffondano nelle scuole la cultura e stili di
vita corretta. È chiaro che questo va supportato dagli adulti e
dagli educatori, da un certo tipo di cultura che attualmente non
lavora sicuramente contro l'alcolismo... Tutti questi dati verranno
convogliati nella grande inchiesta che sta per essere presentata
sulle politiche giovanili, che abbiamo intrapreso con un gruppo di
lavoro. Questa estate i nostri partecipanti a questa inchiesta
guidati da un esperto hanno fatto 70 incontri nelle varie sedi
delle Comunità montane, incontri organizzati dalle Comunità
montane, dai Comuni, da associazioni. Abbiamo già qualche dato
iniziale, si sta lavorando su queste risposte, si stanno
uniformando... i risultati saranno portati fra breve per avere uno
studio serio sulla situazione dei giovani e sulle politiche
giovanili da intraprendere sulla base di questi dati e di questa
esperienza di prevenzione che è stata fatta nella Comunità montana
del Grand Combin, che sarà proposta anche alle altre Comunità e che
è la linea giusta su cui lavorare per ottenere dei dati che poi
comporteranno una serie di azioni per arrivare a quei risultati che
tutti speriamo.
Presidente
- La parola alla Consigliera Squarzino
Secondina.
Squarzino (Arc-VA)
- Assessore, grazie davvero, spero che
fra un anno lei possa venire e raccontare, non in senso
"immaginifico" come per il Dubai, ma con "dati alla mano" e di
questo la ringrazio, che anche altre Comunità montane si sono
avviate su questo percorso. Spero anche che tali suggestioni
servano a ripensare in modo diverso la Festa dell'autonomia per il
prossimo anno.
