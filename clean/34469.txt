Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
TRASPORTI E VIABILITÀ
Trasporti



Oggetto del Consiglio n. 2238 del 22 febbraio 2012 - Resoconto
OGGETTO N. 2238/XIII - Interrogazione: "Criteri e modalità di
individuazione del consulente incaricato dell'elaborazione di uno
studio di fattibilità per il miglioramento del collegamento
ferroviario Aosta-Pré-Saint-Didier".
Interrogazione
Preso atto della deliberazione della Giunta regionale del 16
aprile 2010 con la quale si affidava all'Ing. Tullio Russo un
incarico per l'elaborazione dello studio di fattibilità per
l'adeguamento ed il miglioramento del collegamento ferroviario
Aosta-Pré-Saint-Didier, con il conseguente impegno di €
239.616,00;
Vista la deliberazione della Giunta regionale del 3 febbraio
2012 con la quale si prende atto della conclusione dello studio
sopracitato;
i sottoscritti Consiglieri regionali
Interrogano
l'Assessore competente per sapere:
1) con quale criterio sia stato individuato il consulente
incaricato;
2) se siano state esperite procedure comparative per la
scelta dello stesso;
3) se siano stati forniti indirizzi dalla Giunta regionale in
merito ai contenuti dell'incarico.
F.to: Giuseppe Cerise - Bertin - Chatrian - Louvin - Patrizia
Morelli
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
L'incarico, come ha citato il collega Cerise, è stato affidato
con deliberazione della Giunta ai sensi del capo I della legge
regionale 28 aprile 1998. L'incaricato è stato individuato sulla
base del curriculum dell'offerta presentata e delle attestazioni
dell'insussistenza di incompatibilità o di cause di esclusione. Si
può rilevare che l'ingegnere Russo, nell'ambito del suo ricchissimo
curriculum, può vantare sia un'approfondita conoscenza tecnica e
amministrativa nel settore delle infrastrutture, avendo svolto le
funzioni di Presidente del Consiglio superiore dei lavori pubblici
e ricoperto posti quali quello di Presidente della V Sezione
strade, ferrovie e aeroporti del medesimo Consiglio superiore, di
Provveditore alle opere pubbliche per le Regioni Abruzzo, Lazio e
Liguria, di membro della Commissione sicurezza gallerie
ferroviarie, sia specifiche esperienze nel settore ferroviario
essendosi occupato a diverso titolo della linea ad alta velocità
Novara-Milano, della linea Salerno-Reggio Calabria, delle
conversioni della linea storica ferroviaria Genova-Ventimiglia e di
alcune opere interferenti con la linea Prima Porta Giustiniana a
Roma. Si può altresì evidenziare che fra i collaboratori
dell'ingegnere Russo, indicati in sede di offerta sugli elaborati
tecnici prodotti, figurano ulteriori professionalità di spicco
quali professori universitari, esperti ferroviari di livello
internazionale, ex dirigenti delle società del gruppo Ferrovie
dello Stato, consulenti di grandi aziende nel settore ferroviario e
dei trasporti.
Per quanto riguarda la seconda domanda:
"se siano state
esperite procedure comparative per la scelta dello stesso"
, non
sono state esperite procedure comparative, in quanto si è proceduto
secondo quanto previsto dalla legge regionale n. 18/1998 come
vigente nel 2010. Infatti, come è noto, le procedure comparative
sono state introdotte in quel testo con la legge regionale 15 marzo
2011.
Terza domanda:
"se siano stati forniti indirizzi dalla Giunta
regionale in merito ai contenuti dell'incarico"
, la Giunta
regionale ha fornito i propri primi indirizzi attraverso
l'elaborazione del Programma Attuativo Regionale (PAR) poi
approvato dal Consiglio con deliberazione del 13 novembre 2008,
relativo alla politica regionale 2007-2013, cofinanziato a valere
sul Fondo per le Aree Sottoutilizzate (FAS), che prevedeva alla
linea di azione 1.2 lo studio di fattibilità di cui trattasi e
tramite l'approvazione del protocollo di intesa Stato-Regione e
RFI, poi stipulato il 31 maggio 2010, che ne ha consentito l'avvio
nelle more delle disponibilità delle risorse FAS. Va rilevato, come
risulta dall'esame del PAR, che la Regione ha voluto replicare per
la linea Aosta-Pré-Saint-Didier l'approccio già adottato per
l'Aosta-Torino, ovvero procedere ad uno studio di fattibilità per
l'adeguamento e il miglioramento del collegamento ferroviario e
prevedere inizialmente solo alcuni primi interventi sui passaggi a
livello e sulle stazioni da avviare in funzione degli esiti dello
studio. Tale approccio consente di disporre, prima di avviare le
progettazioni di specifici interventi, di un progetto di insieme
con consapevolezza degli obiettivi conseguibili e delle opere
necessarie, dei relativi costi e delle priorità di intervento. Gli
indirizzi più specifici sono invece stati forniti mediante la
deliberazione n. 988/2010 con la quale si approvava la scheda
operazione prevista dal PAR e lo schema disciplinare di incarico,
nel quale sono stati definiti i contenuti dello studio. In
particolare l'articolo 2 recita:
"Lo studio si prefigge di
individuare il modello ottimale di trasporto, infrastrutture e
tipologie di servizio per la linea ferroviaria
Aosta-Pré-Saint-Didier, al fine di aumentare l'attrattività del
trasporto, ridurre i tempi di percorrenza, incrementare la
sicurezza, il confort dei passeggeri, l'affidabilità del
servizio"
. Lo studio di fattibilità dovrà definire gli
interventi necessari per l'adeguamento e il miglioramento della
tratta ferroviaria coerentemente con il modello individuato.
Lo stesso disciplinare richiede un coordinamento con le attività
di studio in essere, relative all'ipotesi di realizzazione di una
metropolitana
people mover
nella città di Aosta e
all'aggiornamento del piano di bacino di traffico per la Regione
Valle d'Aosta e stabilisce anche, fra i compiti dell'incaricato, la
definizione della domanda attuale e potenziale sia per quanto
riguarda l'utenza locale (studenti e lavoratori), sia per quanto
riguarda l'utenza esterna (turisti); l'individuazione della
soluzione più idonea per la riorganizzazione dell'area della
stazione di Aosta in relazione agli studi esistenti, ivi compreso
il progetto per la sistemazione di piazza Manzetti commissionata
dal Comune di Aosta, considerando l'interazione con la linea
Aosta-Torino e con il TPL; l'individuazione delle migliori
soluzioni per un eventuale prolungamento della linea ferroviaria
verso Courmayeur in relazione agli studi esistenti;
l'identificazione in funzione degli interventi individuati dei
costi di investimento e di gestione e le potenziali ricadute in
termini di benefici economici sociali, secondo lo standard indicato
dal CIPE e utilizzati dai nuclei regionali di valutazione e
verifica degli investimenti, NUV, per gli studi di fattibilità; la
valutazione del costo del non fare, ovvero quanto costerebbe al
territorio regionale la mancata realizzazione degli interventi
individuati nello studio. In altre parole gli indirizzi individuati
dalla Giunta erano finalizzati a tener conto degli innumerevoli
piani, studi e progetti sviluppati negli ultimi 15 anni, nonché
quelli in corso ed individuare un modello di insieme e gli
interventi conseguenti a valutare non solo i costi di investimento,
ma anche quelli di gestione e i benefici conseguibili dagli
interventi ipotizzati, in modo da avere indicazioni sulla
sostenibilità economico-finanziaria delle soluzioni sviluppate. Nel
corso dell'elaborazione si sono tenuti alcuni incontri con
l'incaricato finalizzati a seguire l'avanzamento delle attività;
nell'ambito di tali incontri è stata data come ulteriore e unica
indicazione aggiuntiva quella di computare fra i costi il
corrispettivo per l'erogazione del servizio ferroviario, tenuto
conto che con gli accordi del federalismo fiscale intervenuti nel
frattempo la Regione si prendeva in carico gli oneri sostenuti
dallo Stato per un importo di 23.000.000 di euro annui. Si
evidenzia infine che, nel corso dell'elaborazione dello studio di
fattibilità, così come alla consegna dello stesso, si sono tenuti
una serie di incontri di monitoraggio, confronto e condivisione con
RFI, in particolare nel corso di un incontro tenutosi il 29 luglio
2010 è stato condiviso con RFI il piano delle attività proposto
dall'ingegnere Russo, che declinava le diverse attività e fasi
previste per l'elaborazione dello studio. Si sono altresì tenuti
regolarmente informati sull'avanzamento dello studio i Ministeri,
anche tramite i sistemi di monitoraggio previsti per le risorse
FAS.
Presidente
- La parola al Consigliere Giuseppe
Cerise.
Cerise G. (ALPE)
- Mi rammarico, Assessore, di non poter
contraccambiare la cortesia che mi ha riservato nella risposta alla
mia ultima interpellanza, quando per tre volte consecutive ha
affermato che avevo perfettamente ragione. Non dispero però di
potermi sdebitare in futuro se me ne fornirà l'occasione, che non
può essere questa. Questa iniziativa è frutto del dubbio che si era
insinuato in noi, quando nella scorsa seduta rispondendo ad
un'interrogazione dei colleghi del PD, relativa alla tratta
ferroviaria Aosta-Pré-Saint-Didier, riferendosi al professionista
incaricato, lei lo definisce competente in materia e che è merito
suo la riconversione della tratta ferroviaria della Liguria. Dello
stesso tono la delibera per l'affidamento di incarico allo stesso,
che recita:
"può vantare sia un'approfondita conoscenza della
tematica..."
, eccetera, tutte cose che ci ha ripetuto anche
oggi in questa occasione. Essendo questo illustre professionista
l'ingegnere Tullio Russo, il dubbio che emergeva era che si
trattasse di un caso di omonimia con un certo Tullio Russo di cui
abbiamo avuto notizia, essendo rimbalzato all'onore della cronaca
non proprio per le qualità da lei elencate in tale occasione. Le
circostanze, gli elementi convergenti e gli approfondimenti che
abbiamo fatto ci porterebbero ad escludere che si tratti di
omonimia, ma della stessa persona, di cui però possediamo un
diverso curriculum. Si tratterebbe dunque dello stesso Tullio Russo
che la stampa ligure, ma non solo, dice appartenere alla famosa
cricca Balducci Angelo & C., e che assieme allo stesso e ad
altri è stato condannato dalla Corte dei Conti per irregolarità
relative alla vicenda delle sale operatorie dell'Ospedale Santo
Spirito di Roma. Lo stesso Russo è indagato per turbativa d'asta e
associazione a delinquere, lo stesso Russo che in una gara di
appalto si impegna ad affidare alla ditta venditrice la gestione di
parcheggi pubblici per una durata di anni 12, nonostante il Comune
gli avesse affidato quelle stesse aree a titolo provvisorio per
soli 6 mesi, di conseguenza nei confronti dello stesso Russo pende
una richiesta danni di 8.000.000 da parte della società
aggiudicataria. Lo stesso Russo è coinvolto sotto il profilo
amministrativo e civile e pare anche penale per alcune sue scelte
controverse quando era alla guida di AREA24: la società di scopo
per la riconversione della famosa linea ferroviaria in pista
ciclabile, prima come Presidente del Consiglio di amministrazione e
poi come Amministratore unico, chiamato in causa attualmente dagli
stessi soci della società AREA24, fra cui il Comune di Sanremo e la
Filse per conto della Regione. Lo stesso Russo aveva fra l'altro
affidato un appalto di AREA24 ad un imprenditore condannato per
turbativa d'asta con sentenza definitiva. Lo stesso Russo che la
stampa locale dice che di recente sarebbe entrato a far parte di
una simpatica combriccola di indagati che gestisce il porto di
Imperia. Potrei continuare con lo stesso tono. Se poi aggiungiamo
il fatto che negli ultimi tempi nel comprensorio a cui si fa
riferimento due Consigli comunali sono stati sciolti per sospette
infiltrazioni mafiose, credo che una maggiore attenzione nella
scelta del professionista sarebbe stata opportuna.
Al di là del discutibile profilo etico del soggetto in
questione, diventa difficile capire la ragione per cui lo studio di
fattibilità per l'adeguamento e il miglioramento di una tratta
ferroviaria sia stato affidato ad uno specializzato rottamatore di
una linea ferroviaria, perché questo è avvenuto sull'AREA24; mi
pare di conseguenza palese che ci sia stato un indirizzo
preordinato di andare in quella direzione nell'affidare l'incarico
a tale soggetto. Per costruire un edifico ci si rivolge di norma ad
un'impresa affidabile di costruzione e non ad una specializzata in
demolizione. Non possiamo pertanto esimerci dall'esprimere un
giudizio fermamente critico sia nella forma che nella sostanza su
questo argomento. Se poi lei avrà la volontà - è stato Assessore
anche all'innovazione, dunque praticità con il computer ce l'ha -
di scrivere "Tullio Russo" e cliccare su quel nome, questo
fascicoletto sembrerà solo una paginetta in confronto a quello che
ne potrà trarre. Grazie.
