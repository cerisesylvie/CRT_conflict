Classificazione
ZONA FRANCA



Oggetto del Consiglio n. 945 del 17 dicembre 2009 - Resoconto
OGGETTO N. 945/XIII - Discussione generale del disegno di
legge: "Abrogazione della legge regionale 27 febbraio 1998, n. 7
(Ripartizione e distribuzione dei contingenti di carburanti e
lubrificanti in esenzione fiscale), e di altre disposizioni
concernenti contingenti annui di prodotti energetici".
Président
- La parole au rapporteur, le Conseiller La
Torre.
La Torre (FA)
- Grazie, Presidente e colleghi
consiglieri.
L'Europa ed il suo Parlamento impongono allo Stato italiano ed
alla Valle d'Aosta nuove regole e nuove prospettive, ma esiste
un'identità, una cultura, una storia di autonomia, una dignità
nell'essere valdostani che vanno ben oltre l'applicazione del
vigente diritto comunitario per le accise di carburanti e
lubrificanti. Partire da quest'affermazione vuol dire avere ben
chiaro nella mente e nel cuore che la nostra autonomia non sarà mai
merce di scambio, ne potrà mai essere messa in discussione, né
dallo Stato italiano, né dalla Comunità europea. L'articolo 14
della legge costituzionale 26 febbraio 1948, n. 4 (Statuto
speciale), al primo comma, sancisce per la Valle d'Aosta la
costituzione di una zona franca; il secondo comma prevede tuttavia
che le modalità di attuazione siano stabilite da apposita legge
dello Stato, ad oggi non ancora emanata.
L'articolo 1 della legge 3 agosto del 1949, n. 623 stabilisce
che nelle more dell'attuazione della zona franca viene consentita
l'immissione in consumo in Valle d'Aosta di contingenti di prodotti
in esenzione fiscale. È subentrata poi la direttiva 92/81/CEE che
ha introdotto un'armonizzazione delle strutture delle accise sugli
oli minerali a livello comunitario e, nello stesso tempo, ha
autorizzato gli Stati membri ad applicare delle esenzioni fiscali.
Le autorizzazioni sono state rinnovate nel corso degli anni ed
integrate nella direttiva 2003/96/CE, che ristruttura il quadro
comunitario per la tassazione dei prodotti energetici, per scadere
il 31 dicembre 2006.
Nel 2006 i valdostani predisponevano una petizione da presentare
al Parlamento europeo per il mantenimento della deroga. Nel giugno
2006 la Commissione europea approvava una comunicazione contenente
una valutazione sulle 111 deroghe esistenti, la commissione
concludeva che tali deroghe non dovevano essere rinnovate. La Valle
d'Aosta, tramite il Governo italiano, presentava alla Comunità
europea, nell'ottobre 2006, ulteriore richiesta di deroga per il
mantenimento delle situazioni in essere; la Comunità europea
esprimeva parere negativo. Nel dicembre 2006 la Valle d'Aosta
chiedeva di aprire un tavolo negoziale all'Onorevole Frattini, al
Presidente della Commissione europea e al Ministro Padoa Schioppa,
che prendesse in esame la fattibilità di un
phasing out
. A
tale richiesta non è seguito nulla di ufficiale. Nel gennaio 2007
la Giunta regionale costituiva un gruppo di lavoro incaricato di
monitorare costantemente l'evoluzione della situazione in atto. Il
19 dicembre 2007 la Commissione europea rispondeva al Consiglio in
modo non positivo, ai sensi dell'articolo 19, paragrafo 1,
direttiva 2003/96 (deroghe regionali), alla petizione popolare.
Sempre nel dicembre 2007 e gennaio 2008 la Valle d'Aosta presentava
alla Commissione paritetica una norma d'attuazione dello Statuto
speciale per la Valle d'Aosta concernente modalità di attuazione
dell'articolo 14 dello Statuto, zona franca. II Ministero
dell'economia e delle finanze esprimeva
contrarietà.
.
In data 4 marzo veniva richiesto in via ufficiale al Presidente
del Consiglio Prodi, al Ministro Bonino e al Presidente della
Conferenza delle Regioni Errani di poter partecipare alle
negoziazioni presso il tavolo nazionale di coordinamento competente
in materia della proposta di direttiva al Consiglio relativa al
regime generale delle accise. Il Governo regionale, con una forte
assunzione di responsabilità nell'interesse del popolo valdostano,
nell'attesa della definizione della questione, erogava per gli anni
2007-2008-2009 i buoni benzina. Con lettera del marzo 2009 la
Commissione europea ha chiesto allo Stato italiano di fornire nuove
informazioni in ordine al regime di esenzione dalle accise per
autotrazione vigente in Valle d'Aosta. II 27 aprile 2009 si teneva
a Roma, presso il Ministero dell'economia e delle finanze, una
riunione cui partecipavano i rappresentanti della Regione; il
Ministero delle finanze, successivamente, comunicava alla
Commissione europea di aver predisposto uno schema di adeguamento
della normativa nazionale all'intervenuta scadenza della deroga
comunitaria al regime valdostano di esenzione dalle accise,
evidenziando che la norma di adeguamento entrerà in vigore il 1°
gennaio 2010.
Nel rispetto perciò delle norme e dei principi di politica
comunitaria e delle intese stabilite con lo Stato italiano, il
presente disegno di legge n. 59 intende, con l'abrogazione della
legge regionale n. 7 del 27 febbraio 1998, adeguare la normativa
regionale al diritto comunitario vigente; a tal fine è necessario
abrogare tutte le disposizioni regionali incompatibili con i nuovi
orientamenti comunitari tendenti ad eliminare eventuali deroghe
concesse in ambito regionale in merito all'immissione in consumo di
determinati prodotti petroliferi.
Occorre oggi affermare, nell'abrogare questa legge, che la Valle
d'Aosta ed il suo Governo, dopo essersi adoperata a difesa delle
proprie prerogative di autonomia, mantiene intatta la sua identità,
diritto costituzionale, con riferimento all'articolo 14 dello
Statuto speciale e che certamente occorrerà far ripartire un
dibattito-confronto politico-amministrativo, per ridefinire il
diritto della Valle d'Aosta ad una zona franca di montagna,
prendendo spunto dal primo e dal secondo comma dell'articolo 14,
per ristabilire un giusto rapporto negoziale con lo Stato italiano
nel rispetto dei principi di autonomia.
A mio avviso le accise per i carburanti, che dal 1° gennaio 2010
dovranno essere pagate dai valdostani e che rientreranno attraverso
i 9/10 del riparto fiscale, dovranno, per equità e rispetto del
principio costituzionale della legge del 1948, essere sottratte al
vincolo del patto di stabilità, permettendone la totale
spendibilità a favore dei valdostani, del territorio e della loro
autonomia.
Lo Stato italiano dovrà, parallelamente alla nostra abrogazione
della legge n. 7 del 27 febbraio 1998, presentare una coerente
norma di adeguamento da promuoversi, da parte delle competenti
amministrazioni centrali, entro gennaio 2010 e, nel contempo,
rendersi disponibile ad un confronto per ristabilire il corretto ed
aggiornato rapporto tra la Comunità europea, la legge
costituzionale del 1948, il territorio di montagna della Valle
d'Aosta, il bilinguismo e il legittimo diritto costituzionale dei
valdostani di gestire la propria autonomia. Grazie, Presidente.
Président
- La parole au Conseiller Louvin pour le
deuxième rapport.
Louvin (VdAV-R)
- Grazie, Presidente. Anche se non è
consuetudine in quest'aula, oggi abbiamo una doppia relazione, ma è
una relazione che esprime un punto di vista diverso sulla questione
seppure nella ricostruzione della lunga vicenda, che ha quasi 60
anni di vita, dei buoni di benzina... Molti dei dati sono stati
oggetto di analisi comune, di approfondimento che abbiamo condotto
in parallelo, ma la nostra forza politica ha ritenuto utile
chiedermi di assumere la veste di relatore perché ci fosse non
semplicemente una discussione all'interno della Commissione, bensì
anche un approfondimento più documentato e ci fosse anche lo spazio
in questa discussione in Consiglio perché si andasse a fondo, nel
momento in cui diamo, purtroppo, quel colpo di forbice ad
un'erogazione di generi contingentati in esenzione fiscale che
sicuramente sono diventati, nel tempo, molto cari alla comunità
valdostana.
Bisogna ben riconoscere, peraltro, che per molti decenni questo
vantaggio finanziario è stato visto dall'opinione pubblica esterna
alla nostra Regione come un privilegio, come una condizione qualche
volta di ingiustificato vantaggio. Sono in pochi a ricordare come è
nata questa esenzione fiscale e, in questo, abbiamo ritenuto utile
fare come punto per la memoria e come punto di partenza, anche per
la costruzione di un percorso di difesa di un aspetto rilevante
della nostra autonomia, una ricostruzione che riporta le lancette
agli anni 1944-1945, all'iscrizione di questa proposta; qualcuno
ricorderà le foto seppiate delle manifestazioni del 1945 con i
cartelli "zone franche et plébiscite", c'era una rivendicazione di
autodeterminazione politica, ma c'era anche una rivendicazione di
carattere economico di una regione che allora era l'ultima per
reddito pro capite nel territorio italiano, di poter godere di una
franchigia doganale.
La questione di natura economica e finanziaria, che era già
stata introdotta in alcuni progetti pre-statutari, è stata definita
con il decreto legislativo 546, contestuale a quel 454 su cui si è
fondata questa Regione nella sua fase embrionale come nascita della
Circoscrizione autonoma della Valle d'Aosta, e ha poi portato, ma
con una modifica sostanziale perché nel passaggio dal 1945 al 1948
sono state eliminate delle limitazioni che erano contenute nella
formulazione originaria, per cui ne è risultato un testo nel 1948
più aperto per la nostra Regione, che vale la pena ricordare, anche
se tutti voi lo conoscete molto bene perché è scritto nel nostro
Statuto all'articolo 14:
"Il territorio della Valle d'Aosta è
posto fuori della linea doganale e costituisce zona franca. Le
modalità d'attuazione della zona franca saranno concordate con la
Regione e stabilite con legge dello Stato.".
La regolazione
della zona franca così fissata in Costituente ha assunto i
connotati di un regime negoziato, definito in modo pattizio tra lo
Stato e la Valle d'Aosta, e che solo in un secondo tempo viene
perfezionato da una legge nazionale, fonte legislativa obbligatoria
in materia fiscale.
A partire dal 1948-1949 si è sviluppato nel Consiglio Valle un
articolato dibattito sulla scelta, allora molto animatamente
discussa, fra le due soluzioni, quella più radicale, che consisteva
nel pretendere l'istituzione di una zona franca cosiddetta
"integrale" e l'applicazione di un regime più limitato, che si
sarebbe realizzato poi con l'individuazione di un certo
quantitativo di merci contingentate, limitate nella quantità, da
poter avere in libero acquisto senza dover pagare imposta su di
esse. Questa è stata l'opzione accettata e anche imposta all'epoca
dal Governo che il Consiglio accettò quando fu emanata la legge n.
623/1949; gli animi erano un po' più caldi di oggi in quest'aula,
che allora si trovava a qualche centinaio di metri da qui,
nell'aula del Consiglio il clima non era quello di oggi, era più
animato quando si discusse di questa legge, che venne accettata
però, e questo va ricordato sul piano politico, anche se siamo nel
2009, apparentemente anni luce da allora, come soluzione
transitoria, in attesa della piena realizzazione del regime di
franchigia doganale, quindi con la fisionomia di un regime
provvisorio e parziale, che noi definiamo "di acconto sulle
maggiori spettanze", e dobbiamo sottolineare con rammarico che
queste maggiori spettanze non sono mai arrivate! In verità ne
abbiamo parlato anche in commissione e poi esistono anche
ricostruzioni storiche documentate sul punto; non sono mancati, nei
decenni successivi, dei progetti di attuazione della zona franca
integrale, mai però arrivati a conclusione!
Questo sistema a cui oggi mettiamo fine con l'approvazione della
legge che è proposta dal Governo regionale, questo sistema del
contingentamento, che fu accolto come regime provvisorio, non fu
mai superato dai progetti presentati di volta in volta in
Parlamento, li ricordiamo in questa relazione: uno, in particolare,
portato in aula al Senato dal Senatore Chabod, ma l'Onorevole
Pajetta per il Partito Comunista si fece portavoce e interprete
come primo firmatario di un analogo progetto e più volte
quest'Assemblea inoltrò al Parlamento proprie iniziative sul punto,
sempre senza esito. Il passare degli anni ha raffreddato questo
spirito rivendicativo da parte della Valle d'Aosta, che ha visto
diminuire progressivamente il peso di determinati generi
contingentati. Abbiamo visto perdere di quota e interesse le
tessere del caffè e dello zucchero, abbiamo visto salire le
quotazioni dei buoni carburante, dei buoni che abbiamo conosciuto
in anni passati come buono cartaceo, sempre più apprezzato perché
di peso economico consistente anche sulla bilancia familiare.
Dal punto di vista però nostro, di legislatori, dobbiamo
ricordare come per l'Assemblea regionale la nascita della CEE nel
1957 non sembrò aver messo in nessun modo in discussione questi
benefici. In particolare ricordano i colleghi come sia stato
inserito nel testo della legge del 1949 una modifica che estendeva
l'esenzione fiscale del legislatore nazionale anche ai
"prelievi
stabiliti dai competenti organi della Comunità economica europea,
in base alle disposizioni di cui al titolo II del Trattato di Roma
sottoscritto i1 25 marzo 1957".
Sembrava che avessimo, anche
qui, un ombrellino, un ombrello che per la verità al momento del
temporale non si è rivelato così efficace e così robusto.
Negli anni 1980 poi, qui i ricordi sono già più diretti e
immediati, in particolare ricordo il pregevole lavoro svolto
all'interno della Commissione Mafrica in relazione all'abbattimento
della barriere doganali, alla fine del 1992, inizio 1993, la
commissione che si occupava appunto dell'impatto sulla Regione
delle nuove normative comunitarie, all'epoca l'attenzione della
Regione era tutta orientata alla problematica della possibile
istituzione di punti franchi o zone franche d'impresa. A onore del
vero, e qui sicuramente è difettata lungimiranza non solo da parte
di chi era nella politica, ma anche da parte dei tecnici che erano
stati allora consultati, non era percepito il rischio - né era
percepibile, obiettivamente - che abbiamo poi incontrato negli anni
successivi con l'impatto della normativa comunitaria maturato
proprio in quel 1992, anno in cui noi guardavamo con molta
preoccupazione all'impatto della perdita dell'IVA da importazione.
Allora sulle casse regionali pesava la spada di Damocle della
soppressione di questo dazio doganale, che aveva cospicuamente
alimentato le casse regionali e che poi abbiamo potuto consolidare
alla fine del 1992 con una norma di attuazione che lo ha
forfetizzato a beneficio di questa Regione. Anche in quel momento
bisogna dire che le nostre preoccupazioni non erano protese in
questa direzione.
In sede di negoziato comunitario chi avrebbe dovuto essere più
attento è sicuramente lo Stato italiano, che in quel 1992 non ha
rappresentato puntualmente, in sede comunitaria, il caso della
Valle d'Aosta, la costituzionalizzazione che era avvenuta nel 1948
della costituzione della zona franca, e non aveva riservato nella
direttiva comunitaria 92/12/CE la riserva di generale derogabilità
rispetto alle norme europee a beneficio di questa regione. Problema
su cui torneremo alla fine di questa relazione, perché si è tentato
di recente di riagganciare questo vagone alla locomotiva europea,
ma senza risultato, per cui la legge transitoria del 1949 ha
iniziato ad avere un percorso di progressivo indebolimento.
Malgrado la sua copertura costituzionale, quindi, questo regime
fiscale è entrato in crisi, quando in sede comunitaria ha preso
corpo la politica di armonizzazione del regime delle accise in
materia di oli minerali. Il termine "accise" per noi è diventato
familiare, ma non lo è per tutti: si tratta dell'imposta che grava
su questi oli minerali, sui carburanti in questo caso, per i quali
l'Unione europea ha inteso stabilire un regime omogeneo per
scoraggiare l'utilizzo di quantitativi elevati di carburante.
La Direttiva del Consiglio 92/81/CEE, relativa
all'armonizzazione delle procedure delle accise sugli oli minerali,
ha infatti fissato - siamo nel 1992 - un livello di tassazione
minima comune per tutti i prodotti petroliferi, formulando solo una
generale autorizzazione a deroghe, che poi confluiranno nella
direttiva sulla tassa energetica. Un istante di attenzione è
doveroso su questa questione della deroga da parte del Consiglio
dei Ministri dell'Unione europea. Questa è una deroga che la
direttiva comunitaria ha collegato a fattori per noi labili,
sfuggenti, perché l'ha collegata (cito)
"a considerazioni
politiche specifiche"
. Ora, cosa siano le considerazioni
politiche specifiche ciascuno è libero di interpretarlo, e questa
formulazione si è rivelata, nel caso valdostano, fatale, perché non
sono poi state ritenute sufficienti le motivazioni che abbiamo
posto a sostegno delle nostre rivendicazioni. Così, a partire dalla
decisione del 19 ottobre 1992, siamo stati autorizzati a continuare
ad applicare le riduzioni delle aliquote d'accisa o esenzione
dall'accisa esistenti, il documento cita le Province di Aosta e
Gorizia, poi qualche piccolo passo avanti formale lo si fa, perché
saremo finalmente riconosciuti come Regione qualche anno dopo, ma
all'inizio siamo la Provincia di Aosta ancora di fascista
memoria.
La decisione del Consiglio del 12 Marzo 2001, una delle
successive che costantemente mantiene in piedi il sistema di deroga
alle disposizioni della direttiva 92/81, ha permesso ancora di
continuare ad applicare le riduzioni delle aliquote, tra cui quella
al consumo della Valle d'Aosta, ma facendo salvo un esame
preliminare da parte del Consiglio, su proposta della commissione.
Vediamo progressivamente stringersi questo imbuto e sempre più
vedersi aggravare le condizioni per poter mantenere in vita questa
esenzione: è come se il cappio si stringesse progressivamente e
l'autorizzazione nel 2001 viene portata per la prima volta a
scadenza il 31 dicembre 2006. Questa è una data fatidica che va
ritenuta, perché sarà la data ultimativa. La questione è stata
ulteriormente regolata dalla direttiva del Consiglio 2003/96 e,
anche su questo, chiedo ai colleghi di avere l'attenzione di
rilevare come questo sia l'atto decisivo, ristrutturando il quadro
comunitario per la tassazione dei prodotti energetici elettrici e
prodotti relativi alla direttiva oli combustibili, per far sì che
su tutti venisse armonizzato il regime fiscale. Qui siamo
nell'ottobre 2003 e il documento ha un'argomentazione che è tutta
comunitaria, generale, relativa alla necessità di avere un mercato
interno omogeneo, relativa alla necessità di proteggere l'ambiente;
sappiamo, e parleremo anche più avanti in giornata, delle questioni
ambientali e di come si pongono a livello comunitario, ma ancora si
consente fra il 2003 e il 2006 una minima flessibilità, consentendo
agli Stati membri di applicare determinate ulteriori esenzioni o
riduzioni del livello di tassazione, ma solo quando ciò non
pregiudichi il corretto funzionamento del mercato interno e non
comporti distorsioni della concorrenza.
C'è un'ultima finestra che sembra ancora aperta, che ammette che
possono rendersi necessari periodi e regimi transitori, per
consentire agli Stati membri di adeguarsi gradualmente ai nuovi
livelli di tassazione, ma per Bruxelles il periodo transitorio è
2003-2006; forse dalle nostre parti qualcuno si era illuso che si
potesse ancora guardare oltre, ma così non è stato. Infatti gli
Stati membri erano autorizzati a continuare ad applicare quelle
esenzioni, ne citava ancora 127 la direttiva, tra cui quella per il
consumo nella Regione Valle d'Aosta, ma solo previo esame da parte
del Consiglio in base ad una proposta della commissione, termine
ultimo, ripeto, il 31 dicembre 2006.
Quindi - e qui il dato è politico - dall'ottobre del 2003 è di
assoluta evidenza che i buoni di benzina sono destinati a sparire,
cioè 6 anni fa era assolutamente pacifico che avremmo avuto un
orizzonte temporale di 3 anni per chiudere la partita e che si
trattava, nel caso di quelle ammesse dalla stessa direttiva, di
deroghe eccezionali e solo concesse a fini politici specifici per
singole zone geografiche. Da quel momento il regime speciale
d'accisa per la Valle d'Aosta è definitivamente in balia della
discrezionalità politica del legislatore comunitario e nulla ne
faceva prevedere, stando anche all'orientamento che manifestavano
fin dall'inizio la Commissione europea ed il Consiglio dei
Ministri, una possibile conservazione. Invece erano destinati a
passare ancora alcuni anni prima che il tema diventasse di dominio
pubblico e si iniziasse a discutere pubblicamente delle soluzioni
alternative. In questo arco di tempo che ormai è di quasi 6 anni
(dal 2003 ad oggi), la Regione ha tentato fino almeno al 2008 (per
almeno 5 anni) di percorrere altre vie per cercare di mantenere in
vita il beneficio esistente.
Il Governo italiano ha riproposto, ma con una convinzione
pressoché nulla, a Bruxelles le proprie richieste di deroga di
portata regionale, perché la scadenza a ghigliottina del 2006 non
cadesse con la puntualità preannunciata, ma la risposta della
Commissione europea non lasciava spazio a dubbi ed erano ritenute
poco funzionali queste deroghe, fra cui quella valdostana, a
scoraggiare in particolare il
tank tourism
: una delle
preoccupazioni dell'Unione europea è che non ci fosse questo
pendolarismo per andare a fare il pieno di benzina; qui, il
fenomeno che un tempo era forse ancora di qualche interesse, adesso
è totalmente esaurito.
Non ha avuto quindi miglior risultato nemmeno la richiesta,
presentata a norma dell'articolo 19 della direttiva, per ottenere
una nuova deroga fondata su motivazioni diverse, che la Giunta
regionale ha cercato di mettere in campo: l'assetto morfologico
della regione, la vicinanza alla Svizzera che è un paese non
dell'Unione e che non è tenuto al rispetto della direttiva, il
rigore delle temperature invernali (ci dicono che anche altre
regioni in Europa hanno delle temperature non esattamente
tropicali), nonché il regime di autonomia speciale esistente nella
Regione. Curiosamente nelle note regionali e nelle note mandate dal
Governo, questo è l'ultimo degli argomenti, si nota anche che c'è.
È evidente che la rivendicazione rimane fragile e per gli organi
comunitari è purtroppo assolutamente irrilevante il rapporto
politico che abbiamo con lo Stato italiano; il negoziato, il patto
costituzionale che abbiamo con lo Stato italiano sono fatti
totalmente estranei alla valutazione dell'Unione europea. Per
l'Unione europea esiste lo Stato come interlocutore, non esiste la
Regione come interlocutore diretto, e quello che avviene fra noi e
Roma non ha purtroppo nessun valore, né d'altra parte sembra che
siano mossi a particolare compassione gli organi comunitari del
fatto che la Regione incassi i 9/10 del dazio in questione, anzi,
sembra quasi che questa argomentazione sia un argomento che
militerebbe piuttosto contro che a favore della riconduzione
dell'esenzione.
A questo punto le strade rispetto ad altri compagni di viaggio,
come la Regione Friuli Venezia Giulia, si sono divise. La Regione
Friuli Venezia Giulia si è orientata verso un sistema di sconto
alla pompa, a cui questa Regione ha guardato con una certa
attenzione per alcuni anni, per vedere se non fosse questo un modo
alternativo per erogare un beneficio alla popolazione residente, un
sistema che peraltro ha condotto all'apertura di una procedura
d'infrazione da parte degli organi comunitari contro lo Stato
italiano.
Invece la nostra Regione ha inteso attivare un tavolo di
negoziazione - a cui faceva riferimento il collega La Torre - tra
la commissione ed il Governo italiano perché si permettesse alla
Valle d'Aosta di ottenere una soluzione transitoria di compromesso
attraverso questo curioso (perché in codice cifrato) nome, di
phasing out
, di fase di uscita di tre anni (era una lettera
del Presidente dell'epoca, Luciano Caveri, che chiedeva questa via
di uscita), ma anche questa iniziativa non ha dato alcun esito. Nei
successivi anni dal 2006 al 2009 abbiamo avuto un regime, di fatto,
di erogazione di questi generi contingentati, delle benzine, del
gasolio in esenzione fiscale senza più questa copertura ampia di
cui avevamo beneficiato durante tutto il periodo di durata della
direttiva comunitaria del 2003. Alle sollecitazioni che erano
venute dal Commissario europeo alla fiscalità di procedere alla
soppressione di queste norme, lo Stato italiano ha tentato di
rispondere con un emendamento alla Finanziaria del 2008,
emendamento che fu tamponato all'epoca urgentemente, con un impegno
negoziale del Governo Prodi purtroppo agli ultimi mesi di una
travagliata legislatura, con degli impegni negoziali a cui non si è
dato seguito.
Dobbiamo rilevare che un tentativo - che secondo noi andava
coltivato ulteriormente - è stato fatto, di aprire un negoziato
all'interno della Commissione paritetica per le norme di attuazione
dello Statuto speciale; ci siamo misurati anche su questa questione
tentando di aprire una strada che fosse di norma di attuazione
dello Statuto, quindi di norma rafforzata per noi, che conducesse
alla regolarizzazione della situazione con un processo negoziale
con lo Stato. Queste proposte avanzate dalla Regione ebbero però un
atteggiamento contrario degli apparati ministeriali che ne hanno
rilevato il possibile contrasto con la normativa comunitaria.
A questo punto si è aperta una partita di cui non si è molto
sentito parlare all'esterno, ma l'abbiamo ricostruita assieme ai
colleghi attraverso la documentazione che ci è stata fornita,
attraverso la relazione che anche l'Assessore Pastoret ha
diffusamente illustrato con la sua relazione alla commissione, cioè
il tentativo di riaprire il capitolo zona franca, cercando di
sollecitare il Governo italiano ad un'azione in sede comunitaria
perché la Valle fosse inclusa per la prima volta a livello
comunitario nella lista delle zone franche riconosciute dall'Unione
europea. Nei primi mesi del 2008 è sembrato che ci fosse un treno
in partenza in questa direzione con la proposta di direttiva del
Consiglio dell'Unione europea n. 2008/0035 che riguardava il regime
generale dei prodotti soggetti ad accisa. La richiesta è stata
avanzata con una semplice lettera del Presidente della Regione, non
con un'iniziativa corale di quest'Assemblea o con una
formalizzazione di altri atti, ed era una lettera diretta ad
ottenere dal Governo italiano che la Valle fosse inserita fra i
territori per cui è disposta l'esclusione dall'ambito di
applicazione della normativa comunitaria in materia di dazi, al
pari delle Isole Canarie, dei Dipartimenti francesi d'oltremare,
delle Isole Aland, delle Isole Anglo-Normanne, del Canale della
Manica e di alcuni territori, come già previsto e contenuto in
quella normativa, per Livigno, per Campione d'Italia e per le acque
italiane del Lago di Lugano.
Ha tutta l'apparenza di essere questa una soluzione anche che
poteva essere esplorata, che avrebbe dovuto essere esplorata
attraverso il tavolo di coordinamento competente a definire la
posizione italiana da sostenere in sede di Unione europea, se la
Valle fosse stata inserita nella delegazione italiana, nel
negoziato della direttiva ai sensi della legge La Loggia del 2005,
che permette alle Regioni di essere aggregate alla delegazione
italiana che tratta le questioni in sede comunitaria. Non abbiamo
notizia che questo abbia avuto alcun seguito e che ci sia stata
presenza dei rappresentanti del Governo regionale, né al tavolo del
negoziato, né nell'ambito della delegazione italiana che trattava
in sede comunitaria. Quindi appare, a noi dell'opposizione - ma
credo che sia confermabile dai fatti -, che in questo si sia
lanciato un sasso, ma non si sia dato seguito, è stata
un'interessante presa di posizione riservata fra il Governo
regionale e il Governo nazionale, ma che non ha visto partecipe né
le altre forze politiche, né l'opinione pubblica. La richiesta
quindi, ripeto, è stata avanzata senza consultazione del Consiglio
Valle e, a nostra conoscenza, anche senza studi approfonditi su
cosa sarebbe successo se fosse stata effettivamente inserita in
questa lista.
Nel marzo 2009 la Commissione ha chiesto spiegazioni, ha
cominciato a suonare il campanello d'allarme, l'intimazione, la
messa in mora della Valle era ormai giunta ad esecuzione e siamo
quindi alla risposta che ha dato il 13 maggio 2009 il Presidente
Rollandin come Presidente della Regione al Ministero degli esteri,
affinché la comunicasse poi in sede comunitaria.
"Il Governo
valdostano
- scrive il Presidente della Regione -
ha deciso
l'abrogazione, a far data dal 1° gennaio 2010, delle richiamate
norme regionali concernenti il regime dei contingenti esenti di
prodotti energetici sopra descritto
". Tradotto: il Governo
regionale il 13 maggio comunica che dal 1° gennaio finisce
l'erogazione dei buoni benzina, cosa sulla quale in termini di
obbligatorietà non c'è molto da discutere, era un atto necessario
da adottare. Dichiara peraltro in quel documento - lo stesso
Presidente - come dagli approfondimenti svolti fosse emersa già nel
2007 la necessità di procedere all'abrogazione del regime vigente
in Valle d'Aosta.
Noi ricordiamo un altro clima nella campagna elettorale del
2008, ricordiamo altre discussioni che si sono tenute in quel
periodo, ricordiamo altre discussioni che si sono tenute in quel
periodo, ricordiamo altre petizioni che sono state fatte.
Apprendiamo dai documenti ufficiali che dal 2007 era consapevole il
Governo regionale della necessità di procedere all'abrogazione dei
buoni benzina e che tuttavia non è stato possibile attivare,
nell'anno 2008, i conseguenti adempimenti legislativi in quanto il
Consiglio regionale è stato rinnovato in quell'anno e la sua
operatività è rimasta sospesa tra aprile e settembre 2008. Abbiamo
adottato qualche legge nel frattempo, in particolare nel mese di
luglio anche leggi urgenti, ma comunque non era pronto il dossier.
Si ricorda che spetta al Consiglio regionale la gestione del
contingente; su questo ho qualche riserva, è la Giunta regionale
che ha sempre gestito il contingente carburanti, non è una
competenza specificamente consiliare, ma non è questo il tema di
approfondimento.
Il Presidente comunque ha aggiunto che il nuovo Governo
regionale, una volta insediatosi, ha tempestivamente esaminato la
problematica e ha deciso di procedere senza ulteriori indugi alla
cessazione del regime, che tuttavia, per ragioni
tecnico-procedurali, non poteva avvenire se non con decorrenza 1°
gennaio 2009. Dovrebbe essere 2010, in realtà, non so se si tratti
di un errore nostro, comunque sicuramente la lettera si riferiva al
2010 essendo una lettera del maggio 2009.
Lunga ricostruzione, me ne scuso con i colleghi, ma sono atti
che sono consegnati alla storia, questa è una pagina importante che
stiamo scrivendo nella nostra attività politico-legislativa e credo
che vada onorata con la dovuta attenzione.
In primo luogo, la prima osservazione che vorremmo condividere
con voi, come opinione della nostra forza di opposizione, è che la
cessazione, la fine del regime di concessione di carburanti in
esenzione fiscale avrebbe dovuto essere successiva ad una procedura
concordata con lo Stato, cioè che sarebbe dovuta passare attraverso
una specifica norma di attuazione per mettere fine al regime della
legge n. 623/1949 e soprattutto per fare salva l'esistenza di un
perdurante dritto all'attuazione della zona franca, come sancita
dal nostro Statuto speciale. Su questo riteniamo essere un danno
per la Regione non avere perseguito - e devo dire in questo di non
avere trovato da parte del Governo nazionale orecchie ed occhi
attenti - questo obiettivo.
In secondo luogo, in conseguenza dell'assenza di questa norma
d'attuazione - chi era al tavolo di quelle discussioni in sede di
Commissione paritetica ricorda come questo fosse uno degli
argomenti in discussione - non consente alla Valle di recuperare il
decimo dell'accisa di competenza statale. Allora dei 37.000.000
circa di euro di accise 2008 (di accisa virtuale), un decimo
sarebbe stata recuperata dallo Stato. La forchetta è fra i 3 e
4.000.000 di euro di accise che invece entreranno dal 2010 nelle
casse dello Stato, e non ritorneranno nell'economia della Valle
d'Aosta.
Un altro discorso molto ampio si potrà fare - e probabilmente si
farà - nel corso del dibattito sugli effetti diversi che ha
l'erogazione di un sussidio come quello che è stato deciso 15
giorni fa in termini di buono riscaldamento, rispetto ad
un'esenzione fiscale di queste dimensioni. L'effetto economico
complessivo è completamente diverso, ma qui ci limitiamo ad
osservare come questi 3-4.000.000 di euro usciranno dalle casse
della Regione e non faranno ritorno nell'economia complessiva della
Valle d'Aosta.
Appare poi anche evidente come, di fronte ad un tema di questa
portata, si sarebbe dovuto preparare in modo diverso l'opinione
pubblica alla discussione, alla valutazione, e anche aprire un
dibattito collettivo politico di ampia portata sulle misure
alternative all'esenzione fiscale a cui oggi, di fatto, con questo
atto la Regione viene a rinunciare. Su questo ciascuno ha giocato
le sue carte politiche nelle fasi precedenti l'avvio di questa
legislatura, nella fase pre-elettorale: chi ha ritenuto di
presentare - come è stato ricordato dal collega - delle petizioni
agli organi comunitari, peraltro ad un organo comunitario che non
era neanche parte nella decisione, perché è stata presentata al
Parlamento europeo questa petizione, mentre come abbiamo visto
tutta la partita si è giocata fra la Commissione europea e il
Consiglio dei Ministri dell'Unione europea... ma tant'è, le forze
politiche hanno fatto scelte diverse in termini anche di serietà,
di approccio nei confronti dell'opinione pubblica. Comunque si è a
lungo omesso di portare all'attenzione dei valdostani
l'inevitabilità di questa trasformazione, e si è coltivata, a
nostro avviso ingiustamente ed inopportunamente, l'illusione di un
possibile mantenimento dei benefici in atto.
Una piccola nota di colore: sono stato molto colpito una
settimana fa dalla richiesta del mio benzinaio, quindi di un
soggetto qualificato sul piano operativo: di sapere se era vero che
poi effettivamente i buoni sarebbero scomparsi... c'è una
situazione oggettiva di non chiarezza sul piano dell'informazione
pubblica che questa comunità, sul tema dei buoni benzina, ha
purtroppo scontato.
La concessione poi del contributo regionale al riscaldamento,
votata 15 giorni fa in Consiglio regionale con l'approvazione del
disegno di legge n. 60, che - checché ne dica l'Assessore, che
continua giustamente dal suo punto di vista a scindere questa
misura dalla questione buoni di benzina - ne è oggettivamente
correlata, non assume lo stesso valore, e - ripeto - non produce
gli stessi effetti di una misura di esenzione fiscale che oggi si
va ad abrogare nei suoi meccanismi attuativi.
Un'ultima osservazione. Gli effetti di carattere ambientale, che
sono legati ai minori consumi che con molta probabilità - ma direi
quasi inevitabilmente - si manifesteranno, non sono stati
accompagnati da una politica di incentivo di forme di trasporto
meno inquinante. A nostro modo di vedere con una discussione più
larga, non canalizzata su un disegno di legge già predisposto dal
Governo regionale, che già aveva individuato in via esclusiva la
misura da proporre, si sarebbe potuto discutere anche di interventi
sul sistema dei trasporti che avessero permesso di andare incontro
ad un problema reale che avranno tutte le famiglie valdostane, ed è
quello di vedersi sforbiciare 6-700 euro o forse 800 euro di
esenzione, di cui avevano goduto fino ad allora, e quindi di
trovare delle soluzioni compensative che andassero anche sulla
problematica dei trasporti... ma qui usciamo dall'argomento che è
in discussione oggi. Non si è comunque colta l'occasione della
trasformazione di una decisione comunitaria per impostare
complessivamente una politica energetica e del trasporto che
mirasse anche alle condizioni del nostro ambiente.
Colleghi, sono stato particolarmente noioso, me ne scuso, ma
questo è l'insieme delle considerazioni per le quali anche il
nostro gruppo tutto intero formula un giudizio complessivamente
negativo sul disegno di legge n. 59 che riguarda appunto
l'abrogazione della legge regionale 27 febbraio 1998, n. 7 in
materia di ripartizione e distribuzione dei contingenti di
carburanti e lubrificanti in esenzione fiscale, e di altre
disposizioni concernenti contingenti annui di prodotti
energetici.
Grazie comunque per la vostra attenzione e la vostra
pazienza.
Président
- La discussion générale est ouverte.
La parole au Conseiller Zucchi.
Zucchi (PdL)
- Prima di esprimere le nostre valutazioni
politiche su questo disegno di legge, permettetemi di riassumere in
modo molto sintetico l'attività svolta in commissione, peraltro già
ricordata con dovizia di particolari dai colleghi che mi hanno
preceduto, ma solo per ringraziare tutti coloro che hanno
partecipato in modo concreto e fattivo su questo argomento, a
cominciare dall'Assessore, dal Segretario generale, da tutti gli
organi legislativi che si sono succeduti in commissione a
sviscerare questo argomento, un argomento evidentemente molto
importante e caro a tutti i nostri concittadini e che dura da oltre
60 anni. Praticamente è una questione che con oggi ha una fine, che
si è determinata per delle questioni che in parte sono state
ricordate e che io ripercorrerò (almeno dal nostro punto di vista),
quindi un argomento che ha visto svolgersi in commissione un ampio
ed articolato dibattito, che forse sarebbe stato più approfondito
perché avevamo pensato di assumere, oltre ai pareri legali, anche i
supporti esterni in questo caso del prof. Carrozza, il quale per
motivi di salute non ha potuto accogliere l'invito della
commissione, di approfondire meglio le dinamiche che l'abrogazione
di questa legge avrebbe potuto comportare sull'impianto
dell'articolo 14 dello Statuto speciale. Questo per dire che questo
argomento è stato molto, ma molto dibattuto, sviscerato e che, come
tale, non poteva essere fatto in modo diverso.
Venendo alle considerazioni di carattere politico, senza volermi
soffermare sugli
excursus
che hanno svolto i colleghi che mi
hanno preceduto, in particolare del collega Louvin con il suo
intervento, usando una metafora calcistica bisogna dire che qui
siamo al 90° minuto e nell'ultima riunione del Consiglio regionale
utile, proprio dell'ultimo giorno, ci troviamo a porre una pietra
tombale su questa prerogativa molto cara ai nostri concittadini,
che ha fatto una parte della nostra storia, che dall'inizio della
nostra storia ad oggi ha costituito una prerogativa molto
importante e molto cara. Una prerogativa - se vogliamo anche
assumere per certi versi degli altri aspetti - che ci ha visti
nell'immaginario collettivo esterno alla nostra regione, anche in
un contesto un po' antipatico, perché credo che tutti quanti voi
sappiate come la nostra regione, "falsamente" (dico), veniva vista
in una logica di esercizio dell'autonomia come quella dei buoni
della benzina. All'esterno noi siamo sempre stati considerati in
modo particolare come quelli che beneficiavano di questa vicenda,
che assumeva nell'opinione pubblica esterna alla nostra regione un
ruolo rilevante, senza poi che si sapesse quali erano i fondamenti
che costituivano il contesto dei buoni benzina.
È stato ricordato dai colleghi che mi hanno preceduto che questa
nostra prerogativa parte da molto lontano, parte dal 1949 in
assenza dell'attuazione dell'articolo 14 che istituiva la zona
franca, che doveva essere attuata, e che in un contesto, che allora
si riteneva fosse transitorio, aveva consentito in una trattativa
fra Stato e Regione di usare un palliativo che doveva essere
transitorio, di esercitare appunto da parte della Regione
un'esenzione su alcuni contingenti, fra cui i combustibili per
autotrazione, i famosi "buoni benzina". Questa situazione che
doveva essere transitoria, è durata fino ad oggi, perché dal 1°
gennaio 2010 questi buoni diventeranno storia.
Siamo consapevoli che questo atto è, di fatto, imposto, perché
siamo sotto la spada di Damocle di una sanzione che è stata
dichiarata e anche dimostrata dai carteggi che ci sono stati
sviscerati nel corso delle riunioni in commissione. Pertanto
l'Europa ci pone in condizione di non poter più proseguire
nell'esercizio di questa nostra prerogativa. Però, ridurre il tutto
ad una questione semplicistica, per cui oggi noi dobbiamo dire, a
noi stessi e ai nostri concittadini, che siamo obbligati a compiere
quest'atto senza fare un minimo di autocritica, mi sembrerebbe
riduttivo, perché un minimo di responsabilità credo che debba
essere assunta da parte delle forze politiche che nel tempo hanno
governato - mi riferisco proprio al periodo dal 1949 ad oggi - e
che hanno forse non compiuto proprio tutti gli atti per fare in
modo che le cose avvenissero diversamente... cerco di spiegare il
perché.
Questa posizione dell'Europa non è una storia recente, ma viene
da lontano, fin dal 1990 c'è già una posizione da parte dell'Europa
molto rigida in merito a questa nostra prerogativa; in questo senso
poniamo l'accento su quelle che riteniamo essere le prime
responsabilità, se vogliamo, politiche. Con questo non vogliamo che
con tale atto si guardi al passato e si incentrino anche dal nostro
punto di vista politico delle situazioni di comodo, non essendo mai
stati, noi, con delle responsabilità di governo, perché noi siamo
comunque abituati - lo dirò in fase conclusiva - a guardare avanti
e cercare di vedere da una situazione che può essere negativa, di
trarre la forza per arrivare a delle soluzioni che siano positive;
ma delle responsabilità da parte delle forze politiche, che non
necessariamente si siedono in quest'aula, oggi, ma che dal 1949 ad
oggi si sono succedute nel governo della nostra Regione, in qualche
modo dovrebbero essere stigmatizzate.
Collega Louvin, lei sa benissimo, e in questo senso ha fatto una
ricostruzione storica perfetta che non voglio qui ripercorrere, né
contestare, peccato che si dimentichi che dal punto di vista dei
rapporti - lei lo ha ricordato - l'Unione europea non colloquia
certamente con la Regione, ma si rapporta con lo Stato. Dal nostro
punto di vista è però la Regione, attraverso i propri organi, che
deve fare in modo che lo Stato sia sensibile agli argomenti che si
intende portare avanti. Non ci sembra che all'inizio degli anni
1990 ci sia stata un'azione marcata, profonda e decisa da parte
dell'allora governo, per far comprendere allo Stato che la nostra
prerogativa non era nata in modo estemporaneo, ma il fatto che
potessimo avere questo tipo di contingentamento sulla benzina, sui
combustibili, nasceva da una norma di rango costituzionale e che,
come tale, non si poneva in una maniera simile ad altre realtà.
Una prima responsabilità crediamo nasca proprio da quel momento:
dall'inizio degli anni 1990 non abbiamo avuto la sensazione che
un'azione precisa sia stata compiuta da chi aveva il compito di
rappresentare allo Stato, che certamente ha mille altre
occupazioni, penso al governo del 1992... il Governo regionale e
tutte le forze presenti in questa Regione avevano quindi il dovere
di rappresentare in una maniera più forte e approfondita la nostra
peculiarità.
E che dire dal 2000 in poi? In questo senso ci sentiamo
sicuramente di condividere l'analisi compiuta del relatore di
minoranza, collega Louvin, per cui anche noi riteniamo che con la
consapevolezza che questa nostra prerogativa avrebbe avuto comunque
un termine fissato nel 31 dicembre 2006, poi prorogato, si doveva
per tempo intervenire non solo con i carteggi che si sono
dimostrati da parte dei governi che si sono succeduti dal 2002 in
poi, ma anche con un'azione molto più forte del Consiglio
regionale, della Commissione paritetica e dei Parlamentari
valdostani, affinché nell'imminenza di un black out di una nostra
prerogativa si negoziasse per tempo con lo Stato l'attuazione di
una zona franca, mai attuata!
Una zona franca - pongo in quest'aula la nostra riflessione
politica - che abbiamo la sensazione non sia mai stata
pervicacemente voluta dal 1949 fino ad oggi, perché la zona franca
sancita nell'articolo 14 dello Statuto... è vero che nei primi anni
è stata oggetto anche di battaglie aspre... è un argomento non
semplice, non facile, ma abbiamo avuto la sensazione che, una volta
ottenuto questo palliativo transitorio, tanto caro e comodo ai
nostri concittadini, soprattutto nel prosieguo non sia stata
compiuta un'azione marcata, forte e veramente voluta nei confronti
dello Stato, per costringerlo ad attuare questa zona franca,
peraltro prevista.
Non capiamo - ci poniamo questo interrogativo - se è stato un
atteggiamento voluto da una situazione di comodo, questo sarebbe
meno grave, o da una situazione più grave che sarebbe invece quella
per cui una zona franca, qualora attuata... sicuramente potrebbe
essere vista da chi vuole mantenere un potere per ovvi motivi di
cassa... che non sia opportuno comunque raggiungere, e cerco di
spiegare il perché.
La zona franca, soprattutto pensiamo alla zona franca mai
attuata, ma che in chiave moderna dovrebbe essere una zona franca
d'impresa, dovrebbe consentire una defiscalizzazione. Sapete che il
nostro bilancio è costituito dal riparto fiscale e dai 9/10 che
attraverso le imposte fanno sì che il nostro bilancio sia di questa
entità. Evidentemente una zona franca - questo è un interrogativo
che poniamo - può essere giudicata non propriamente opportuna nella
misura in cui si preferisca avere un forziere sempre pieno da cui
attingere, per cui poi si possa distribuire a piene mani nei
confronti dei cittadini. Certo, la zona franca, qualora attuata,
diminuendo le imposte, farebbe venire meno il gettito erariale e,
di conseguenza, diminuirebbe anche la ricchezza del nostro
bilancio, ma in questo caso ci sarebbe una diretta percezione dei
benefici immediati da parte delle imprese, che attraverso un'opera
di defiscalizzazione potrebbero essere indotti ad insediare le loro
attività produttive nella nostra regione, costituendo un volano di
vera ricchezza e di sviluppo a favore di tutti.
Penso a proposito di questa nostra peculiarità ad altre Regioni
o ad altri Stati dove ci sono state delle situazioni analoghe,
penso all'Irlanda, dove in tempi passati c'erano delle situazioni
che per certi versi possono essere ritenute simili alle nostre. In
Irlanda c'era un sito aeroportuale, certamente in Irlanda c'erano
delle peculiarità che sono venute meno a seguito delle nuove
tecnologie; gli aeroporti che erano ritenuti necessari per compiere
i voli intercontinentali comportavano quegli insediamenti che poi
sono venuti meno a seguito del decadere di determinate situazioni
tecniche, con il miglioramento degli aeromobili, pertanto quelle
zone non avevano più motivo di permanere.
Con l'assunzione di una zona franca... in quella zona sono stati
favoriti gli insediamenti di aziende votate anche all'eccellenza,
penso alle aziende informatiche, ma non solo, aziende che hanno
portato della qualità, e che non solo hanno salvaguardato
1.500-2.000-2.500 posti di lavoro, ma ne hanno costruiti molti di
più. Ci chiediamo se, una volta abolita questa legge in una maniera
un po' troppo frettolosa, questa nostra prerogativa adesso possa e
debba farsi valere. Siamo convinti da sempre, perché è nel nostro
pensiero marcato in una maniera molto decisa e convinta, che sia
molto meglio cercare di perseguire una politica atta a costruire le
condizioni per fare in modo che le aziende possano venire nella
nostra regione, piuttosto di distribuire un tesoro che viene
accumulato attraverso questo gettito erariale.
Adesso che ci troviamo in questa condizione di dover
unilateralmente... in questo senso siamo anche d'accordo che forse
anche la comunicazione nei confronti dei nostri concittadini doveva
essere preparata in modo diverso e per tempo, perché sono state
date delle comunicazioni anche un po' tardive e fuorvianti in
merito a questa vicenda... debba comportare un serio negoziato nei
confronti dello Stato - non guardiamo tanto al passato, quindi
vengo ad una conclusione propositiva - in modo tale che non solo
attraverso l'azione del Governo con delle lettere e delle
situazioni tardive di intenti si venga a ricordare la nostra
prerogativa sancita dallo Statuto all'articolo 14, ma che
all'unisono tutte le forze politiche, dall'Assemblea legislativa
alla Commissione competente, al Governo regionale, alla Commissione
paritetica e ai nostri Parlamentari valdostani, fin dal 1° gennaio
2010 si abbia una visione comune, atta a costruire quello che in 60
anni non è stato costruito.
Ricordo che abbiamo una prerogativa che è sancita dallo Statuto;
la zona franca non è mai stata attuata... non abbiamo avuto la
sensazione che soprattutto negli ultimi anni ci si sia stracciati
le vesti per ottenerla! Adesso, riallacciandomi al discorso
conclusivo fatto dal collega La Torre, c'è questa consapevolezza,
che però ci sembra essere un po' tardiva, ma noi riteniamo che sia
doveroso cercare di perseguirla per l'interesse di tutti, perché è
venuta meno una situazione palliativa che è durata 60 anni, abbiamo
il dovere di cercare di trovare con lo Stato la strada, anche se
difficile, di negoziare l'attuazione di questa zona franca.
Il nostro gruppo politico su questa strada non farà venire meno
il proprio apporto convinto di sostegno, affinché si giunga
all'attuazione di quello che, previsto dall'articolo 14, 60 anni
fa, non è mai stato attuato.
Président
- La parole au Conseiller Donzel.
Donzel (PD)
- Egregio Presidente, cari colleghi, in
premessa intendo ringraziare entrambi i relatori di questa legge
per il prezioso contributo che hanno dato alla ricostruzione di un
percorso legislativo, che ci porta a questo provvedimento, e che è
un po' indispensabile, prima di dare delle valutazioni nel merito.
Una ricostruzione doverosa, anche alla luce del fatto che
naturalmente la maggior parte della popolazione valdostana non è
così edotta su questa vicenda, che è molto complessa, non è così
facilmente neppure raccontabile, perché ci sono tanti aspetti -
soprattutto nell'ultima fase di questa vicenda - che meritano di
essere chiariti in quest'aula, senza che da parte del Partito
Democratico - ci tengo a dirlo - ci sia, come invece da altre parti
ho notato, quella tensione a voler individuare chissà quale
responsabile, chissà quale colpevole. Noi abbiamo, per tendenza,
sempre quella di guardare al futuro piuttosto che a cercare nel
passato il colpevole; qualcuno si è spinto a cercare dei colpevoli
fin nel lontano 1949 e non ha mancato di fare riferimento a
presunte responsabilità di esponenti della sinistra democratica
rispetto a queste vicende. Noi ci sentiamo assolutamente sereni e
orgogliosi, invece, di rappresentare questo passato, perché se -
come ha detto qualcuno - nel 1949 la Valle d'Aosta era una delle
regioni più povere d'Italia, con tutti questi nostri errori oggi ci
troviamo in ben altra posizione!
Ciò detto, non abbiamo mai negato, lo abbiamo detto con
chiarezza anche in commissione, che il fatto di cui prendiamo oggi
atto attraverso un'abrogazione, cioè la soppressione
dell'erogazione dei buoni di benzina, costituisca un grave danno
economico per i nostri concittadini. Lo abbiamo detto in
commissione, lo ribadiamo in questa sede, il danno c'è, e vorrei su
questo punto distinguere un po' alcuni aspetti che sono stati
mescolati; qualcuno ha quasi auspicato la fine dei buoni benzina
perché così non ci considerano più privilegiati fuori dalla Valle
d'Aosta!
Guardate che quando si scoprirà che ancora di più aumentano i
9/10, l'idea che noi abbiamo qualcosa in più non è che verrà meno,
anzi, per fortuna spero che questa autonomia non sia solo
un'etichetta, ma abbia anche una sua sostanza. Quindi, mi sembra un
rilievo piuttosto limitativo quello di dire: "ci siamo sbarazzati
di un privilegio"; non è mai stato un privilegio, sennò non ci
sarebbero articoli di questo tipo nello Statuto della Valle
d'Aosta. Articoli come quello della zona franca, che poi è stata
mediata attraverso un provvedimento legislativo molto inferiore
come entità a quella che era la speranza del dettato statutario...
però non era assolutamente nell'intenzione del legislatore di
allora l'idea di attribuire privilegi, ma sempre nell'ottica di
misure o compensative, o di misure che dessero la possibilità di
esercitare fattivamente l'autonomia, perché se uno vuole esercitare
la propria autonomia, e prendere delle decisioni, può avere le
risorse per tradurre le leggi in atti concreti nei confronti dei
cittadini.
L'altra cosa da sfatare è che sarebbe finalmente arrivata l'era
dell'ecologismo, qualcuno forse confonde il dibattito di Copenaghen
con il dire: finalmente via i buoni benzina, così respireremo aria
più pulita! Ci si dimentica che c'è stato un percorso di lungo
periodo e quindi leggere questa vicenda soltanto con la lente
dell'oggi, non ci permette di capire cosa è successo e cosa ha
costituito per la popolazione valdostana l'erogazione del buono di
benzina. Qualcuno si dimentica che il boom economico italiano è
stato costituito anche dallo sviluppo dell'industria
automobilistica, spero che nessuno rimpianga il fatto che nel 1955
venne realizzata la prima utilitaria, quindi non più soltanto i
borghesi a girare in automobile, ma anche gli operai potevano usare
la Seicento e poi, nel 1957, la mitica Cinquecento. Insomma,
abbiamo tutti goduto dell'era dell'automobile, abbiamo tutti
approfittato di questa opportunità, che in Valle d'Aosta ha avuto
anche delle ricadute positive in ambito economico: siamo una realtà
fatta di piccolissime imprese, tanti artigiani, quindi il buono di
benzina veniva utilizzato anche in funzione economica, è stato un
sostegno alle attività economiche.
Siamo una realtà di piccoli paesi di montagna, dove, nonostante
il forte intervento pubblico per finanziare i trasporti, sappiamo
bene che in Valle d'Aosta senza un grande sostegno pubblico non
potremmo avere mezzi pubblici che portano i nostri concittadini nel
paese di Allein o in una valle laterale perché non ci sono le
condizioni economiche affinché questo sia redditizio... anzi,
questo ci porterà a grosse riflessioni anche nel futuro.
Il buono di benzina attutiva per i nostri compaesani decentrati
il fatto che ci fossero pochi servizi pubblici, perché è comodo
dire: basta, togliamo via i buoni di benzina e mettiamo servizi
pubblici, poi bisogna chiedersi chi li paga, con che cosa... con
che cosa pagheremo i mezzi pubblici che sostituiranno i buoni di
benzina per chi vive in una valle laterale? E non è, come ho
ribadito più volte in commissione, che fossero tutti degli sciuponi
della benzina, i valdostani; certo, ci sarà stato qualche ragazzo
che qualche giro in discoteca se lo sarà fatto con i buoni benzina,
ma la percentuale di utilizzo positivo del buono di benzina,
secondo me, è sempre stata più alta di quella in negativo. Quante
famiglie hanno sostituito l'assenza di mezzi pubblici nei paesi di
montagna, per portare i figli a scuola con il mezzo privato? E
permettere un'istruzione ai propri figli mi sembra un utilizzo
positivo del buono di benzina, quindi anche questa lettura che si
cerca di dare oggi, di una criminalizzazione del buono di benzina,
noi non la vediamo.
Certo, noi veniamo da una storia in cui la nostra sinistra ha
spesso rivendicato una compensazione per quei soggetti, singoli o
famiglie, privi dell'automobile, attraverso l'erogazione di un
bonus riscaldamento, di un bonus di qualche tipo, che potesse
mettere tutti sullo stesso piano. In questo senso abbiamo sempre
cercato di rivendicare la necessità di un'equità all'interno del
contesto valdostano, non nel senso di sopprimere un'esenzione
fiscale, ma nel dare a chi non riusciva ad accedere a questo
importante beneficio. Quindi è chiaro che, essendo un beneficio che
era legato alla parte più attiva della popolazione, che consentiva
di mettere in moto risorse positive della popolazione... sono
dell'avviso che il bonus riscaldamento in alcun modo compensa
questo tipo di beneficio, nel senso che, al di là dell'entità
nettamente inferiore, la sua stessa natura non ha nulla a che
vedere con la natura dell'esenzione fiscale per il buono di
benzina, quindi viene persa la percentuale di produttività che
c'era nell'esenzione fiscale del buono di benzina verso un
provvedimento che ha più un carattere di tipo assistenziale, anche
se nella nostra regione è assolutamente sensato, vista la natura
climatica del nostro territorio, come dimostrano questi terribili
giorni di freddo che siamo vivendo.
La premessa era per dire che abbiamo chiaro cosa sta succedendo,
cioè stiamo perdendo, abbiamo già di fatto perso, ma la legge di
oggi ratificherà la perdita di un beneficio molto importante per la
Valle d'Aosta.
Cosa fare per il futuro? Non oggi, ma da almeno 10 anni si parla
di istituire delle zone franche; ma anche qui bisogna, una volta
tanto... visto che spesso e secondo me ingiustamente alle volte, si
taccia l'avversario di demagogia, cioè c'è un'abitudine ormai
invalsa in questo paese... poi se ci sarà occasione in altri
momenti del dibattito di parlare di come spesso ci sia un'abitudine
di attribuire le proprie colpe agli avversari, cioè tutti sono dei
demagoghi, e allora ci si dice: evitiamo il più possibile di fare
della facile demagogia. Ma guardate, andare oggi a promettere ai
valdostani una zona franca su tutto il territorio valdostano è
forse spingersi al di là della realtà; si parla più opportunamente
di aree in cui si possono istituire zone franche di montagna.
E allora io dico: varrebbe la pena, visto che io non ho le
a
rrière-pensées
di quelli che dicono tassiamo tanto i
valdostani per avere tanti 9/10... varrebbe la pena che venissero
rivalutate le interessanti proposte di legge sulla montagna che
sono state depositate alla Camera da più forze politiche, sia del
centrosinistra che del centrodestra, dove si parla molto
opportunamente di una defiscalizzazione che può riguardare interi
territori di montagna. E, vista la natura della Valle d'Aosta,
potremmo non andare a situazioni di macchia di leopardo, ma ad una
zona più estesa di quella di una piccola zona franca di montagna,
tanto per dire che noi l'abbiamo, ma una zona franca che possa
coinvolgere un'intera fascia di comuni montani da provvedimenti di
questo tipo.
È chiaro che però la contrattazione con il Governo nazionale -
che ci sia un governo amico perché si riesce a dare un certo tipo
di assetto governativo alla Valle d'Aosta o che non ci sia un
governo amico - è sempre fatta come avviene nelle contrattazioni, o
da una posizione di forza, o da una posizione di debolezza.
A me pare che la questione dei buoni di benzina sia arrivata a
un punto tale che siamo in una situazione di debolezza, nel senso
che oggi - me lo consenta, Presidente - i giochi sono fatti, cioè
noi ormai ratifichiamo che non ci sono più. Di fatto viene
attribuita la responsabilità all'Unione europea e certo si prende
atto di una situazione che è in essere. Poi diremo: ma certo, nel
nostro Statuto c'è scritta una certa cosa e la rivendicheremo, ma
probabilmente una contrattazione di questo tipo doveva essere già
avviata da tempo e, a quanto ci risulta, non è. Di diversa natura,
invece, la valutazione delle azioni messe in atto nell'ultimo
periodo. Su questo esistono due interpretazioni, una che dice:
abbiamo fatto il possibile, siccome i buoni di benzina dovevano
scadere al 31 dicembre 2006, li abbiamo portati fino al 2009,
quindi siamo stati bravi. Io dico che recuperare 3 anni è una cosa
importante, quindi do merito a chi è riuscito a prorogare per 3
anni la durata dei buoni di benzina, però constato che di questo i
cittadini valdostani non avevano nessuna percezione.
Riconosco il merito a chi è riuscito ad effettuare questa
operazione, che non è stata sicuramente facile dagli atti che ci
sono stati sottoposti e dalle cose che siamo riusciti a capire, è
stata sicuramente una contrattazione difficile; però la demagogia
questa volta l'ha fatta qualcun altro, cioè mentre era in atto
un'azione positiva di questo tipo, qualcuno ha illuso con la
raccolta delle firme e quant'altro i valdostani che sarebbe stata
cosa fatta una proroga
sine die
, non una proroga da vedere
anno per anno. Perché si poteva dire ai valdostani: stiamo lottando
anno per anno per prorogare quanto più possibile, invece qualcuno
ha fatto passare l'idea che la proroga poteva essere
sine
die
; quindi la demagogia non è soltanto di qualche minoranza,
alle volte la demagogia la fanno anche le maggioranze e di questo
bisogna dare atto. Positivo l'aver prorogato un provvedimento, ma
certamente c'era questa difficile e dura azione che era mascherata
invece da azioni politiche che avevano altra natura, cioè
raccontare non proprio la verità ai cittadini.
Per cui noi non ci sottrarremo, lo dico fin d'ora, al fatto che
su un provvedimento così difficile tiriamo via la manina, lo
rannicchiamo e non lo votiamo; lo votiamo perché sappiamo che ci
sono delle leggi, che certe leggi vanno rispettate e che i percorsi
dovevano essere diversi, ma sicuramente non lesiniamo critiche.
Altra questione: i continui appelli che sono venuti in I
Commissione rispetto alla necessità di avere chissà quale condotta
responsabile da parte della minoranza rispetto a dibattiti delicati
come questi. Devo dire che sono alle volte quasi stupito che si
continui a chiedere alla minoranza un atteggiamento di
responsabilità; io questo atteggiamento di responsabilità lo
rimando
in toto
al Presidente e agli esponenti di
maggioranza della I Commissione, perché tale atteggiamento non lo
riscontro, invece, sulle leggi che dovrebbero essere concordate fra
tutte le forze politiche, perché hanno aspetti di carattere
istituzionale (vedi leggi elettorali, vedi leggi che riguardano
l'ordinamento di istituzioni del Consiglio). Per cui noi
continuiamo con il nostro atteggiamento di responsabilità, ma
attendiamo anche da altre parti analoga responsabilità.
Président
- La parole au Conseiller Caveri.
Caveri (UV)
- Grazie, Presidente. Per ricostruire questa
vicenda bisognerebbe essere assai minuziosi, ma altri interventi
hanno già in maniera molto precisa ricostruito una vicenda molto
complessa sulla quale non tornerò, avendo peraltro fatto un
intervento in commissione, nel quale ho aggiunto degli elementi
all'insieme del dibattito.
Credo che l'approccio possa essere diverso e si possano
scegliere degli elementi utili per il dibattito e anche per il
resoconto che resterà, perché può darsi che nei libri di storia del
futuro questa vicenda dei buoni di benzina possa risultare un fatto
curioso nei rapporti, che non sono più rapporti bilaterali fra noi
e lo Stato, ma rapporti trilaterali, poiché c'è questo soggetto
politico rilevante che è l'Unione europea.
È vero però che se la storia va letta nella sua complessità,
questo vale anche per le norme giuridiche. Le stesse frasi si
evolvono e cambiano a seconda del contesto in cui sono state
iscritte, quindi possiamo dire che l'articolo 14 dello Statuto, che
in maniera tacitiana dà vita ad una "zona franca integrale", come
la chiamano gli esperti, questa zona franca integrale era stata una
grande idea dei padri fondatori dell'autonomia, che avevano
perfetta coscienza della crisi economica fortissima che la Valle
d'Aosta aveva vissuto nell'Italia liberale, ma anche nei secoli
precedenti, quando cioè si era lentamente allentato quell'insieme
di
privilèges
in senso positivo che consentivano al
territorio montano della Valle d'Aosta di avere, nel rapporto con
Casa Savoia, degli elementi di specificità, che voleva dire poi
pagare meno di imposte, avere dei riconoscimenti per poi avere quel
denaro che potesse essere non reinvestito nella costruzione dello
Stato sabaudo, ma che potesse essere reinvestito in ambito locale.
Quindi una grande intuizione, che deriva dalla paura di una povertà
che potesse essere un elemento caratterizzante della nostra
autonomia speciale, perché se è vero che
"c
'est l'argent
qui fait la guerre"
, è altrettanto vero che la difficoltà di
crescita nel secondo dopoguerra che faceva sì che ad
un'effervescenza, ad una voglia di fare connessa al ritorno della
libertà, non corrispondevano quei mezzi materiali che erano
necessari. Lo abbiamo già detto in altre discussioni, c'era
l'attesa della decade dei trasferimenti finanziari del casinò per
far fronte alle spese correnti della nascente Regione autonoma.
Ora, quell'articolo 14 è un'intuizione forte, che si va a
scontrare con la realtà di una mancata applicazione dello Statuto
negli anni immediatamente successivi all'approvazione dello Statuto
da parte della Costituente. Questo è un elemento importante;
regalerò al Consigliere Zucchi gli scritti di mio zio, Severino
Caveri, nei due volumi su "Les arbres toujours en fleur", dove si
raccontano le ragioni della rottura fra l'Union Valdôtaine e la
Democrazia Cristiana, e la nascita assolutamente "bizzarra", in
termini politici, in un ambiente culturale e politico come gli anni
'50, anni della guerra fredda, dell'accordo politico fra Union
Valdôtaine e Partito Comunista che face scandalo, all'epoca.
Pensate che non esistevano le Regioni a Statuto ordinario, quindi è
evidente che dopo la scelta di De Gasperi di buttare fuori dal
Governo i comunisti, era un elemento significativo. La zona franca
fu uno degli elementi di rottura.
La zona franca non viene applicata, malgrado le promesse
ripetute di tutti gli esponenti che negli anni 1950 e 1960 salirono
ad Aosta per le diverse elezioni politiche. È vero che con il
trattato di Roma del 1957, entrato in vigore nel 1958, quel tipo di
zona franca prevista dall'articolo 14 perde in parte il
significato, perché la zona franca non è più esclusivamente una
decisione dello Stato nazionale, ma diventa una decisione
comunitaria resa sempre più difficile e complessa nell'affermarsi
di direttive e di regolamenti anche in questa materia, che rendono
difficile e soprattutto necessaria una negoziazione, come è
avvenuta per questa forma di zone franche urbane attualmente in
vigore in Italia, come potrebbe essere per le zone franche
auspicate in diverse sedi dal Presidente Rollandin, perché è ovvio
che oggi una zona franca deve essere negoziata. E forse non la
chiameremmo più zona franca, la chiameremmo "punto franco", insomma
ci sono stati negli anni degli studi; forse è vero che con
l'ottenimento dell'ordinamento finanziario basato su una fiscalità
si è abbandonata la questione della zona franca, ma era anche una
scelta logica. Nel frattempo posso dire che sono sempre esistite
delle riflessioni, degli studi, che portavano a vedere come
l'evoluzione del diritto comunitario potesse consentire di far
rivivere quella norma, che noi non dobbiamo considerare, e i
tecnici e i funzionari regionali che sono venuti in commissione...
non abbiamo potuto ascoltare per ragioni personali il professor
Carrozza, ma sono sicuro che lui stesso, come i nostri funzionari,
avrebbe detto che l'abolizione di questa particolare misura del
1949 non porta all'abbandono totale dell'utilizzo di quella
norma.
Certo che molte cose abbiamo imparato da questa vicenda. Intanto
la miopia dell'Europa, perché quando andiamo a vedere le
motivazioni che portano all'abolizione di questa misura il 12
dicembre 2006, vediamo una miopia rispetto alle cose che avevamo
trasmesso al Governo italiano, perché la commissione risponde
ciocca per brocca... ma rispondono ciocca per brocca perché i
funzionari hanno avuto un atteggiamento con gli occhi ricoperti di
salame o perché la trasmissione dei documenti avvenuta attraverso
il Governo italiano è stata taroccata? Cioè le nostre ragioni,
nella triangolazione obbligatoria, non potendo noi interloquire
direttamente con la commissione, anche se poi abbiamo parlato con
diversi commissari, ma un conto è l'interlocuzione informale, un
conto è un'interlocuzione formale, si può pensare che in questa
triangolazione siano state cambiate delle carte, meno convincenti,
ed è questa la ragione per la quale c'è una sorta di distonia fra
quello che dicevamo e quello che ritroviamo nella motivazione della
decisione?
Certo, è importante oggi capire che ci sono altri elementi che
brevemente ricorderò nel mio intervento. Il 1992 è un momento
importante, perché da una parte esce la direttiva nella quale si
incomincia a cercare un'armonizzazione per il settore energetico e,
dall'altra, c'è una direttiva più generale nella quale vengono
elencate le zone franche, le zone in Europa dove esiste una
differenziazione per la fiscalità. Se, da una parte, in una
direttiva si prevede un regime transitorio, cioè che ogni anno la
commissione deve accogliere o rifiutare queste deroghe fiscali,
dall'altra, invece, la Valle d'Aosta non c'è: nel 1992 la Valle
d'Aosta è stata dimenticata. Mettete la questione di questa
direttiva all'attenzione perché ne parleremo fra breve.
Sulla questione di questa direttiva del 1992 e della richiesta
periodica di avere l'eccezione per i buoni di benzina, va detta una
cosa molto importante, cioè che la commissione, sistematicamente,
si era detta contraria all'erogazione dei buoni benzina, ma nel
momento in cui la decisione della commissione andava a finire in
Consiglio, essendo queste eccezioni alcune centinaia riguardando
dai pescatori ai mezzi agricoli e un sacco di diavolerie, il
consiglio sistematicamente bocciava la decisione della commissione.
Quando nell'ottobre 2003 viene emanata questa nuova direttiva, fra
l'altro in una materia che non è di competenza del Parlamento
europeo, perché è un'interlocuzione diretta fra commissione e
consiglio in questa materia di fiscalità, nel carteggio risulta un
interessamento della Regione a partire dal 2004, dopo la sua
pubblicazione sulla Gazzetta ufficiale europea, ma la lettura dei
testi sembrava, come citato da un virgolettato del Consigliere
Louvin, che confermasse un ruolo del consiglio, cioè che la
commissione proponesse questi tagli e a questi tagli ci fosse poi
una decisione definitiva del consiglio; tra l'altro con la
particolarità che - come talvolta capita - nelle diverse versioni
linguistiche della direttiva non si leggono le stesse cose, cioè
l'inglese, il francese e il tedesco non dicono le stesse cose.
Tornando a bomba alla ricostruzione dei fatti, ho già detto che
c'è stata probabilmente una debole interlocuzione del Governo,
quando il Governo ha scritto nel luglio 2006 a difesa dei buoni di
benzina; possiamo immaginare che ci sia stata una leggerezza da
parte della commissione nel rispondere alle obiezioni del Governo
italiano; aggiungerei che il 2007 è caratterizzato anche dalla
presentazione della petizione al Parlamento europeo, che era
l'unico strumento politico consentito per interloquire con
un'istituzione europea, era l'unico modo per poter interloquire e
quella scelta fu fatta giustamente perché diede poi la possibilità
di non veder cessare immediatamente i buoni, proprio perché si era
ancora in una fase di interlocuzione ufficiale con un'istituzione
comunitaria.
C'è una data che vorrei ricordare a questo Consiglio, proprio
perché un giorno se ne farà una ricostruzione storica non solo
documentale, ed è la data del 28 settembre 2007, quando il
sottoscritto, nelle vesti di Presidente della Regione, partecipa al
Consiglio dei Ministri per l'approvazione della finanziaria 2008.
In quella fase - questo è un passaggio interessante - c'era stato
un lavorio precedente con il Governo Prodi per evitare che lì
venisse messa l'abrogazione della norma del 1949. L'aspetto
imbarazzante fu che l'Assessore al bilancio del Friuli Venezia
Giulia partecipò in nome e per conto del Presidente Illy a quel
Consiglio dei Ministri, accettando invece l'abrogazione della
medesima norma del dopoguerra che consentiva alla Provincia di
Gorizia di avere i buoni di benzina... in cambio di che cosa? In
cambio dell'ottenimento e della stratificazione della cosiddetta
"benzina regionale".
Ricordo nell'anticamera del Consiglio dei Ministri la
discussione con l'Assessore al bilancio del Friuli Venezia Giulia
nel dire: attenzione, siete sicuri che questa benzina regionale non
incorrerà anch'essa nelle ire della Commissione europea? E
purtroppo è quello che poi nel tempo è accaduto, cioè si è detto
che questa benzina regionale pagata dalla Regione, come noi stessi
nelle discussioni politiche avevamo ipotizzato, non era
consentita.
Diciamo che il 2007, ma soprattutto il 2008, è anche la nascita
di questa idea di una norma di attuazione, sulla quale avremo
occasione di tornare a discutere, una norma di attuazione che
mirava ad evitare che fosse una legge, ma che fosse un procedimento
più snello a dare vita ad una forma di zona franca, soprattutto
risolveva questa questione del decimo residuo che oggi viene - come
hanno spiegato i relatori - devoluto in favore dello Stato. In
contemporanea, all'epoca, torna la discussione sull'altra direttiva
del 1992, cioè quella che cita le zone franche, in particolare
Livigno. Fra l'altro all'epoca facemmo una ricerca, la zona franca
di Livigno non ha assolutamente una base di tipo costituzionale
come il nostro articolo 14, è molto più debole. Un elemento
preoccupante nell'interlocuzione con l'Europa è che loro pongono
sempre sullo stesso piano l'ultimo decreto della Presidenza del
Consiglio dei Ministri con una norma di rango costituzionale qual è
lo Statuto di autonomia: questa è una delle debolezze
nell'interlocuzione con l'Europa che sembra essere una mancanza
culturale nella comprensione del regime di autonomia speciale di
una regione come la nostra.
Ora - e concludo - è chiaro che siamo all'epilogo della vicenda
rispetto alla quale si potrebbero aggiungere molte cose, ma non lo
farò; tuttavia bisogna prendere questa vicenda per le lezioni che
ci può dare.
Da una parte bisognerà, in prospettiva (forse con una norma di
attuazione), chiarire la possibilità nostra di partecipare al
processo ascendente, oggi scritta nella cosiddetta "legge La
Loggia", cioè quando si cominciò a discutere della riforma della
direttiva del 1992 per l'indicazione delle zone franche;
giustamente, a mio avviso, la Valle d'Aosta disse di voler
partecipare a quel tavolo perché era una cosa che ci interessava.
Ma sappiamo che questa partecipazione delle Regioni è ancora
fragile, non è mai avvenuta: una sola volta la Presidente Bresso ha
partecipato ad un consiglio europeo e non è mai più stata chiamata.
Naturalmente a noi interesserebbe partecipare anche alla cosiddetta
"comitologia", quell'insieme di riunioni tecniche che consentono di
dare vita a regolamenti e direttive.
L'altra cosa che ci viene di insegnamento è la cosa con cui
esordivo, cioè la plasticità delle norme derivanti dallo Statuto.
Ci sono stati già tanti casi di norme che erano rimaste morte,
inespresse, e che d'improvviso rivedono la luce, rinascono tenendo
conto di un contesto politico-giuridico che si è evoluto. È
possibile che questo possa avvenire con la zona franca, avendo le
idee chiare rispetto non più ad una progettualità qual era la zona
franca integrale, cioè dell'esistenza di una vera e propria dogana
a Pont-Saint-Martin, perché oggi le dogane non esistono più in
nessun confine comunitario, quindi non possiamo pensare ad una cosa
del genere.
Credo che l'argomento sia stato interessante, nel quale, nel
limite del possibile, tutti coloro che se ne sono occupati hanno
cercato negli spazi ristretti di interlocuzione con l'Europa di
trovare delle risposte e di fornire delle suggestioni; non bisogna
mai piangere sul latte versato, però quel rivolo di latte che c'è
per terra deve essere occasione di riflessione e deve essere,
questo tema dei buoni benzina, un'occasione politica per migliorare
la qualità della nostra politica, la capacità che possiamo avere di
dialogo con lo Stato e la capacità di dialogo con l'Europa, che
sembra essere oggi l'elemento dominante di questi anni.
Président
- S'il n'y a pas d'autres qui souhaitent
intervenir, je ferme la discussion générale.
La parole à l'Assesseur aux activités productives, Pastoret.
Pastoret (UV)
- Merci, M. le Président. Celui
d'aujourd'hui est un épilogue que peut-être nous n'aurions pas
voulu vivre. Nous abordons, comme beaucoup d'entre vous l'ont déjà
dit, un thème qui va bien au-delà du simple contenu du projet de
loi portant abrogation de la loi n° 7/1998. Sont plusieurs ceux qui
ont défini "historique" cet acte et ce moment. La question, au-delà
du plaisir et de la délusion qu'elle évoque en nous, comme vous
l'avez déjà dit, est sans issue. Celle que nous nous apprêtons à
prendre sera une décision par rapport à laquelle nous n'avons
aucune possibilité de confrontation, nous ne l'avons pas eue, et à
laquelle nous sommes obligés.
Ce projet de loi a été présenté au Conseil suite à un parcours
qui nous a été imposé, sans possibilité de le renvoyer de façon
ultérieure, sans que toutes les tentatives, les requêtes aient eu
un peu d'attention. Je prends acte que tous ceux qui sont
intervenus dans ce débat, d'une manière ou dans l'autre ont reconnu
que cette décision est la conséquence d'une imposition de l'Union
européenne, à laquelle nous ne pouvons pas nous soustraire. Il ne
s'agit pas, là, d'une question d'opinions, mais d'une prise d'acte
de la réalité telle qu'elle est.
I relatori hanno sviluppato, ognuno dal proprio punto di vista,
una disamina che ha già ripercorso le varie tappe della storia dei
buoni di benzina, quindi non tornerò su temi già introdotti da
loro. Ringrazio anche tutti gli altri intervenuti, la commissione
sicuramente, ma anche coloro che sono intervenuti oggi, perché
credo che in questo Consiglio oggi ci sia stato un dibattito di
elevato livello che onora quest'Assemblea.
Mi limiterò ad aggiungere a quanto è stato rappresentato alcuni
elementi, che a mio avviso non devono essere assenti da questa
vicenda.
Senza fare processi, collega Donzel, voglio tornare su alcuni
fatti della storia, poiché i buoni benzina sono stati non una
concessione dello Stato, ma la conseguenza di un mancato rispetto
di un impegno che lo Stato aveva preso. I buoni benzina sono stati
previsti dalla legge n. 623, che consentiva - come già detto -, in
attesa dell'attuazione dell'articolo 14 dello Statuto speciale,
l'immissione in consumo dei contingenti annui di benzina e gasolio
in esenzione fiscale. Una disposizione che avrebbe dovuto essere
transitoria, ma che di fatto ha esplicato i suoi effetti per 60
anni, fino a quando non abbiamo dovuto cambiare direzione sulla
base di questa imposizione che ci viene dall'Unione europea.
Ci si chiede se la questione avrebbe potuto andare
diversamente... per rispondere a questo quesito credo che dobbiamo
tornare indietro, andare al dopoguerra, evocare il clima che c'era
nel 1949 quando si approvò la legge n. 623, e darci una risposta
sul perché il tempo sia trascorso inutilmente senza che il
territorio valdostano fosse (cito)
"posto fuori dalla linea
doganale costituendo zona franca",
come prevedeva l'articolo 14
dello Statuto.
La domanda che dobbiamo porci, oggi, davanti a ciò che stiamo
per consegnare alla storia, con l'atto che assumeremo fra poco, è
la seguente: perché la zona franca non arrivò mai e si conservarono
per tutto questo tempo i buoni benzina. Il Consigliere Caveri ha
già ricordato qual era la situazione della Valle e cosa portò poi
ad inserire questa norma della zona franca, quindi non la
riprenderò. Ma dobbiamo essere consapevoli che tutto quanto accadde
allora era frutto di un pensiero, che riteneva che la Valle d'Aosta
dovesse rimanere funzionale ad un progetto di sviluppo che non era
suo, ma era dello Stato, questo, perché in Valle c'era l'energia
elettrica, c'erano le acque; chi si è occupato della storia della
Valle d'Aosta ai tempi della Resistenza ricorderà un'organizzazione
che fu messa in piedi per occuparsi specificamente dei temi legati
all'industrializzazione della Valle d'Aosta e al mantenimento di un
sistema Valle d'Aosta incardinato all'interno dello Stato italiano.
Quindi la geniale intuizione di inserire nello Statuto speciale
questo articolo 14 della zona franca, alla luce dei fatti, si è
dimostrata qualcosa di non vero, una sorta di finzione. Lo Stato
italiano non aveva, come dimostrò, nessuna intenzione di concedere
la zona franca alla Valle d'Aosta. Ciò si dimostrò ogni volta che
il tema veniva evocato, la zona franca alla prova dei fatti si è
dimostrata una sorta di stratagemma, un atto importante e
significativo, come ha detto il Consigliere Caveri, ma che si
rivelò un banale "contentino", venduto sovente in modo improprio
come una grande concessione alla Valle d'Aosta, che allora aveva
chiesto il plebiscito e alla quale fu concesso lo Statuto speciale;
poi, noi, nel tempo, abbiamo dato altre definizioni di questi
fatti, ma la lettura del tempo è stata quella.
Tutto questo appartiene al passato, ma bisogna ricordare che lo
Stato, nella composizione dei partiti che lo governavano, ignorava
consapevolmente la questione ed ugualmente in Valle d'Aosta i
governi regionali, che erano la fotocopia in alcuni momenti storici
di quelli statali, non affrontarono il tema della zona franca; così
come ai governi regionali che non fossero stati amici di quelli
centrali, non sarebbe mai stato consentito di portare a casa il
risultato dell'attuazione della zona franca.
È vero che nel 1949 nasce la legge n. 623, ma essa rappresenta
la risposta, in quel momento obbligatoria per ragioni politiche, ad
un governo regionale che allora era figlio delle elezioni
dell'aprile 1949, che in quella prima legislatura vedeva al Governo
una coalizione Union Valdôtaine-Democrazia Cristiana con alla
Presidenza della Regione Severino Caveri. La norma della "623"
aveva un carattere transitorio in attesa della zona franca, a quei
tempi l'obiettivo sembrava essere a volte a portata di mano, il
dibattito fu ampio, circostanziato, ma l'attesa era destinata ad
essere senza fine. Peraltro, poi, nel 1954 si tennero le nuove
elezioni con un cambiamento fondamentale di indirizzo politico: gli
ambienti cattolici, clericali, abbandonarono le prospettive
regionaliste, si trovarono uniti in una battaglia condotta agitando
anche la bandiera dell'anticomunismo, che era la bandiera che
conveniva combattere allora in vista dell'alleanza fra l'Union
Valdôtaine e il Partito Comunista.
La lista di matrice democristiana, denominata Concentrazione dei
Partiti Democratici, raccoglie un largo consenso, pari al 40,7
percento, porta a casa, con un sistema maggioritario, 25 eletti; le
sinistre prendono 16.700 voti, 6.000 voti meno, 9 seggi; l'Union
Valdôtaine con 16.500 voti porta a casa un solo eletto, poi qui
l'effetto dei sistemi maggioritari racconta qualcosa di
interessante anche dal punto di vista della rappresentanza. Inizia
così "la politica della carota e del bastone" o, se vogliamo
chiamarla diversamente, "la politica dei rubinetti" che Luciano
Caveri ricorda sovente, memore delle battaglie che suo zio condusse
nel Consiglio Valle.
Al blocco dei partiti cosiddetti "democratici" che assume il
Governo della Regione dopo le elezioni del 1959, lo Stato fa
importanti concessioni, è un esecutivo considerato amico, dello
stesso colore politico; bisogna sostenerlo, arrivano denari, si
finanziano opere ed iniziative. La legge n. 623 rimane in essere,
la zona franca non si vede. I pressanti bisogni interni per
rafforzare la leadership della maggioranza regionale sono altri,
non c'è tempo, non c'è interesse politico in quel momento di
affrontare un tema che rappresenta il cavallo di battaglia di chi è
stato cacciato all'opposizione. Si potrebbe vedere meglio la
questione, forse, ma dal punto di vista politico le cose
precipitano anziché migliorare; difatti, contrariamente alle
speranze della DC, nel 1958 Severino Caveri viene eletto al
Parlamento con Renato Chabod: è la sconfitta della Democrazia
Cristiana e della sua coalizione, che nel 1959 viene anche
sconfitta nelle elezioni regionali. Due Parlamentari, un Governo
regionale espressione di forze antagoniste rispetto al Governo di
Roma non otterranno mai la zona franca, né la otterrà la Valle
d'Aosta.
Le successive elezioni del 1963 lasciano ancora all'opposizione
la DC, torna in sella nel 1966 a seguito del famoso "fil di ferro",
ma la DC non ha più la coesione necessaria e si avvia la diaspora
interna che dà vita ai DP. La zona franca si allontana
definitivamente per varie ragioni, anche per la complicazione del
dibattito politico che in quel momento si sviluppa in Valle
d'Aosta. Gli orizzonti sono altri, i temi del dibattito sono altri.
I buoni benzina, allora distribuiti sotto forma di veri e propri
buoni cartacei, una sorta di carta moneta, sono ormai
un'istituzione considerata quasi definitiva, con ricadute persino
più positive di quelle che potrebbe dispensare la zona franca, in
quella che è la concezione comune delle persone che utilizzano i
buoni, e questo concetto si rafforza nel 1973, quando la crisi
petrolifera che sconvolge il mondo, fa schizzare alle stelle il
costo del petrolio, manda a piedi tutta l'Italia nei giorni
festivi. Da questo momento inizia a tramontare in forma sempre più
definitiva la prospettiva della zona franca.
La storia meriterebbe di essere raccontata meglio, il tempo è
poco, qualcuno si occuperà di farlo; a me premeva integrare ciò che
è già stato evocato da altri e di ricordare un tempo che ha segnato
il futuro, che ci siamo lasciati alle spalle, e il presente che
oggi ci chiama ad una decisione dura e difficile.
Siamo costretti, oggi, a mettere fine, noi, ad un regime al
quale l'Unione europea ci impone di rinunciare, ma è altrettanto
vero che la responsabilità di questo epilogo risiede, da un lato,
nel bluff consapevole che mantenne sempre viva questa lucina della
zona franca, ma che fu anche frutto di una politica miope del primo
dopoguerra, quando, dopo gli slanci e le brillanti intuizioni della
Costituente, fece proprio l'imperativo di normalizzare e di
riaffermare i principi della centralità e dell'autorità dello
Stato, perché questo accadde. All'epoca le Regioni non esistevano,
la concessione degli Statuti speciali fu una sorta di dazio che lo
Stato doveva pagare per raggiungere una rapida normalizzazione
dell'Italia del dopoguerra; nel caso della Valle d'Aosta l'articolo
14 introduceva la zona franca. Tutto questo è avvenuto.
Sono poi arrivati gli anni '70, sono quelli gli anni in cui
tramonta man mano la prospettiva della zona franca; infatti le zone
franche, con la caratterizzazione del dopoguerra, hanno perso
interesse in modo inversamente proporzionale alla crescita delle
politiche comunitarie, che negli ultimi decenni hanno sempre più
caratterizzato le politiche economiche ed organizzative dei
territori dell'Unione europea.
Oggi ci troviamo a dover assumere la decisione di recidere, con
un taglio netto, il nostro passato, un taglio al quale non ci
possiamo sottrarre. Credo che una voce positiva però debba esserci
in questa decisione e che debba essere quella di prendere questo
momento come una tappa che ci dovrà accompagnare a voler costruire
prospettive diverse su basi nuove dello sviluppo, della difesa, del
rafforzamento della nostra autonomia. Capiamo bene che oggi, nel
momento dell'assunzione di una responsabilità grave e importante ci
possa essere la tentazione di smarcarsi. A noi, della maggioranza,
rimane il compito gravoso di assumerci le responsabilità che
derivano dal governare. Avremmo molto apprezzato e apprezzeremmo
che su questo tema, rispetto al quale tutti in quest'aula sanno non
esserci alternative di alcun genere, ci fosse il voto convinto di
tutto il resto dell'Assemblea. Grazie per la vostra attenzione.
Président
- La parole au Président de la Région,
Rollandin.
Rollandin (UV)
- Grazie, Presidente. Sicuramente è stata
positiva, proficua, utile la storia ripetuta, rivista su tutti i
suoi aspetti e in tutti i suoi dettagli, nei vari passaggi
politici, amministrativi, contabili, su tutto quello che è
successo.
Nella sostanza due sono i fatti determinanti; uno, che quando
c'è stata la discussione, di fatto la discussione è avvenuta a
senso unico, non c'è stato contraddittorio da parte di chi doveva
presentare, non certo della Regione che ha inoltrato le sue
proposte a suo tempo, e per quello che è stato deciso a livello di
Unione europea, la decisione nostra è stata presa in mezzo a tante
altre e la questione è stata così liquidata: questa è la verità.
Dal 2003, gli ultimi sgoccioli sono stati illustrati con dovizia di
particolari, nel 2007 quando si era "in zona Cesarini", si è
cercato di vedere se si poteva riaprire il tavolo, cosa
difficilissima, che infatti non è avvenuta. L'altro aspetto è il
discorso di cosa farne ancora della zona franca, sapendo che dal
2003 tutti erano coscienti, anche se essere coscienti non voleva
dire magari far conoscere nei dettagli le conseguente immediate e
dirette, cioè proporre quell'atto che oggi stiamo discutendo.
L'altra questione è la zona franca. Sicuramente sulla zona franca
si sono inventati dei partiti della zona franca, c'è stato di tutto
a livello politico, giustamente con una sensibilità nei confronti
di questo tema che c'è stata nell'arco temporale di 60 anni, al di
là di maggioranze e minoranze e delle varie occasioni perse, non
sfruttate.
Oggi il problema vero è che ci troviamo confrontati con una
presenza di un dettato statutario che è ancora lì, però per dare
gambe a questo Statuto dobbiamo tener conto che c'è una Unione
europea che ha delle regole molto precise, che ha delle
disposizioni che vanno nella direzione di uniformare o di
riprendere in mano le potestà, a questo proposito non solo dal
Parlamento, ma dal Consiglio, in un ordine fiscale molto
dettagliato, come si sta regolarmente verificando a tutti i
livelli.
Cosa fare? Il discorso possibile è quello di vedere in quali
livelli e come attuare quello che rimane della zona franca pensata
ai tempi in cui è stata istituita: questo è l'obiettivo che ci
siamo dati, su cui stiamo lavorando per presentare in Consiglio le
proposte che possano andare in questa direzione. Quanto al resto,
si doveva dire prima, alla gente dovevamo comunicarlo con altre
parole, con altre tematiche... è possibile; si poteva far prima,
sicuramente. Sicuramente non è conveniente per nessuno o non lo era
sicuramente, su questo bisogna essere obiettivi, perché è così. Il
resto, ognuno se la canta e se la suona, il risultato è che di più
non si poteva fare e oggi la presa d'atto di una situazione che era
nota da tempo è purtroppo obbligata; al di là di questo non si può
andare.
Il problema di intervenire su cosa è valso per quanto riguarda
la mobilità... valli laterali, non valli laterali, ci sono i
pullman, ma i pullman non vengono utilizzati... non è che mancando
i buoni dobbiamo dire a più gente di prendere il pullman; chi non
prendeva il pullman prima non lo prenderà adesso che non ha i buoni
benzina, purtroppo! Ci augureremmo che questo succedesse, ma non è
così, quindi la situazione è purtroppo cambiata, anche sotto il
profilo del sistema Valle d'Aosta nel suo complesso.
Quello che ci auguriamo è che questo possa essere capito anche
dalla gente, che non è stata una scelta, ma è stato un obbligo a
cui dovevamo comunque dare osservanza perché non c'era altra
scelta. Lo si è portato con chiarezza, dicendo quali sono le
condizioni che oggi ci troviamo ad affrontare. Per il futuro ci
impegniamo a presentare tutte quelle alternative dell'utilizzo
corretto della zona franca, che siano sostenibili, perché
giustamente qualcuno ha ricordato che il Friuli aveva fatto il
tentativo di passare direttamente dall'accisa al buono carburante,
che è stato clamorosamente bocciato. Chiaramente non potevamo
insistere sulla stessa via.
Credo quindi che dobbiamo riflettere sulle potenzialità residue
del concetto "zona franca", come può essere applicato e come può
andare nella direzione non tanto di distribuire un quantitativo
piuttosto che un altro di agevolazioni, quanto un intervento serio
nell'ambito della defiscalizzazione soprattutto per le imprese,
quindi dare un supporto vero all'economia, anche modesto, nelle
zone di media montagna. Questo è quello che credo sia corretto
dire, senza illudere nessuno, senza dire che tornerà o non tornerà;
non tornerà più, però il risultato sarà quello di impegnarsi perché
nel futuro ci sia un dibattito che - avendo come premessa tutta la
storia da più ricordata, e tenendo conto che il discorso politico è
da affrontare in modo serio - vada nell'ottica di attivare tutti
quegli strumenti che danno dei risultati: questo è l'impegno che
possiamo prenderci oggi.
Presidente
- Tenuto conto che ci sono delle proposte di
intervento sia in sede di replica, sia per quanto riguarda le
dichiarazioni di voto, chiudo qui la seduta dei lavori della
mattina. Come avete visto, c'è fuori un interessante chiamiamolo
"aperitivo" offerto dal Vicepresidente Chatrian, in considerazione
del fatto che convolerà a nozze presto, per cui gli facciamo tutti
gli auguri in questa occasione.
La seduta è tolta.
---
La seduta termina alle ore 12,50.
