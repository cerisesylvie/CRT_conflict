Classificazione
AGRICOLTURA
ISTRUZIONE PUBBLICA
SANITÀ VETERINARIA E ZOOTECNIA
Zootecnia



Oggetto del Consiglio n. 3084 del 21 dicembre 2023 - Resoconto
OGGETTO N. 3084/XVI - Interpellanza: "Ipotesi di
collaborazione con la Scuola Nazionale di Pastorizia, in accordo
con l'Institut Agricole Régional, per il rilancio del settore
ovi-caprino in Valle d'Aosta".
Bertin (Presidente) -
Consigliere Lavy, ne ha
facoltà.
Lavy (LEGA VDA) -
Grazie Presidente. Oggi, quando si
parla di allevamento in Valle d'Aosta, come primo riferimento viene
in mente quello bovino, però nella storia non è sempre stato così,
perché, per esempio, nel censimento che è stato fatto nel 1782 si
contavano più di 80 mila capre e pecore; un numero veramente
notevole che, appunto, sottolineava il fatto che, soprattutto in
alcune zone della Valle, in bassa Valle soprattutto nelle traverse
di Arnad, Perloz, Pontboset, fosse essenziale l'allevamento della
capra e della pecora. Ed è interessante vedere anche, se si ha un
po' di voglia di mettersi lì a studiare qualcosina, i vari statuti
che regolavano la detenzione di questi animali: per esempio, il
Statutum di Issonia, che prevedeva multe dei 5 soldi e 6 denari
addirittura per chi abbassava le fronde degli alberi per far
mangiare i germogli e le capre.
Oggi noi sorridiamo, però questo fa capire come in realtà, in
passato, la gestione di questi animali fosse assolutamente
necessaria. Statuti per esempio anche di Marine a Perloz, di Arnad,
regole che vennero riprese anche nel Coutumier e, successivamente,
anche nella Royale Costitution.
Il cambiamento, per quanto riguarda l'allevamento in Valle
d'Aosta, iniziò poi nell'Ottocento con la nascita del Commis
agricole, che decise di spingere maggiormente verso l'allevamento
di bovini, tralasciando appunto quello di ovi-caprini.
Ci fu poi, sempre dopo metà Ottocento, una legge speciale
addirittura sulle capre, per cui non era più possibile detenere più
di una capra per persona e questo mise in crisi numerosi Comuni -
appunto, come ho detto - Arnad, Pontboset, Perloz; e qui è
interessante vedere le spedizioni che anche i Sindaci di questi
Comuni fecero a Torino per appunto sollecitare l'importanza
dell'allevamento ovi-caprino: si ricorda per esempio la figura di
Anselmo Joly che per difendere la scelta di allevare capre sulle
traverse di Arnad dipingeva quell'area come "ci sono solo
pietre".
È ovvio che anche oggi una sorta di ragionamento per quanto
riguarda l'allevamento di capre e pecore in alcune aree deve essere
fatto, perché l'allevamento bovino consente... o meglio è permesso
da degli spazi più ampi; ci sono alcuni territori che oggi per lo
più sono abbandonati e invece una volta erano essenziali per
l'allevamento appunto di capre e pecore e che potrebbero essere
ripresi tramite questo tipo di allevamento. Poi, il fascismo diede
anche lui un bel colpo istituendo appunto una tassa, addirittura,
sulle capre. Tutte queste informazioni, consiglio per chi volesse
un pochino approfondire, si trovano anche nel libro di Graziella
Priod, che veramente è interessante.
Per quanto riguarda le pecore, sono sempre state anche loro
essenziali per il sostentamento in Valle d'Aosta, soprattutto per
la questione della lana, e oggi subiamo, purtroppo vediamo una
sorta di decremento del numero di pecore in Valle d'Aosta,
essenzialmente dovuto al problema del lupo, su cui non mi
soffermerò solo perché sappiamo tutti qual è la problematica e non
ha senso appunto citare cose che sono state dette. E però appunto
in realtà sono legate al contesto della lana come quella per
esempio della cooperativa tutta al femminile di Les Tisserands a
Valgrisenche: lì si è vincolati meno male all'uso della lana di
pecora di razza Rosset, che produce ogni anno circa 3 chili di
lana, col problema però che per esempio non si trovano più
tosatori; è paradossale che comunque in Valle d'Aosta si debbano
chiamare tosatori di fuori valle, dal sud Italia o dalla Francia o
da altre aree, quindi anche qui sarebbe interessante poi portare
avanti un discorso di fare un corso per tosatori.
Negli ultimi decenni si è tentato di fare qualcosa, potete
pensare alla creazione della sezione ovi-caprina dell'AREV, il
marchio Produit Fermier, che certifica il rispetto disciplinare di
produzione relativa alla trasformazione del latte di origine bovina
e caprina; c'è stato in passato un concorso regionale dei formaggi
ovicaprini che adesso non mi sembra si sia più svolto (anche lì,
sarebbe interessante rilanciare), però la cosa interessante
dell'allevamento ovicaprino è che molte aziende, praticamente
tutte, hanno una produzione, una vendita diretta, a differenza
dell'allevamento bovino, per cui ci sono i detentori degli animali
che poi magari conferiscono il latte a delle latterie. Qui chi ha
un allevamento ovino e caprino vende e produce, vende direttamente:
questo è un
atout
del tutto particolare e interessante, che
però, dall'altro, magari debilita un pochino o non incoraggia
l'allevamento di pecore e capre, perché se - anche qui sarebbe
un'idea magari da rilanciare - si potesse in qualche maniera
coinvolgere anche le varie latterie per proporre loro di lanciare,
anche parallelamente ovviamente alla lavorazione del latte bovino,
la lavorazione di latte ovicaprino e questo magari potrebbe portare
anche degli allevatori che hanno delle mucche a mettere su qualche
capo di capre o di pecore; ovviamente un lavoro che deve essere
fatto con la concertazione, però il tema delle complementarietà,
anche in questo caso, può essere interessante.
In Valle d'Aosta abbiamo diversi tipi di razze che sono la
Saanen, la Toggenburg, la Camosciata delle Alpi per le capre, la
Savoiarda, la Taccola per le pecore, poi ci sono ovviamente la
razza caprina valdostana per le capre e le pecore di razza Rosset
che sono in via di estinzione.
Lei, Assessore, mi citerà l'intervento del Complemento regionale
per lo sviluppo rurale SRA 14, sicuramente, che prevede un sostegno
ad UBA per le pecore di razza Rosset e le capre di razza
valdostana, oltre che la castana e quant'altro; però su questo poi
mi concentrerò nella replica per proporle anche alcune altre idee.
Poi c'è stata anche una modifica al PSR con l'intervento 10.1.4 che
tratta di quel tema che sicuramente sono degli aiuti importanti, ma
che forse non considerano l'aspetto centrale che deve essere alla
base di questo rilancio delle pecore e delle capre, che è quello
appunto dell'imprenditorialità, della mentalità imprenditoriale,
per cui personalmente non credo che basti sostenere, dare un
sostegno ad UBA, ma si debba favorire l'imprenditorialità, per dare
un valore vero, per dare un valore importante a quelle che sono
queste razze, un valore che potrebbe essere dato tramite anche una
collaborazione con la cosiddetta SNAP, la scuola nazionale per la
pastorizia, una realtà che sta costruendosi nella realtà italiana e
che potrebbe essere un atout particolare per la Valle d'Aosta per
quanto riguarda l'allevamento non solo di capre o pecore, ma anche
appunto di bovini in montagna.
E se appunto si riuscisse a dare questa specializzazione, una
sorta di sede di questa scuola in Valle d'Aosta, in collaborazione
con l'Institut Agricole, la Valle d'Aosta potrebbe diventare
centrale nella valorizzazione di questa pratica, la pastorizia, la
transumanza, dell'inarpa e della désarpa.
Tutte proposte concrete queste, ne porterò anche alcune altre
nella replica, un po' per dare qualche segno di vitalità per quanto
riguarda le pecore di razza Rosset e le capre di razza
valdostana.
Con questa interpellanza chiedo di conoscere un po' la
situazione attuale in quanto a numeri, cosa si stia facendo, quali
siano ovviamente le intenzioni per valorizzare maggiormente queste
razze e se ci sia la volontà, insieme ovviamente all'Institut
Agricole, di intraprendere una sorta di collaborazione con questa
scuola nazionale di pastorizia. Grazie.
Presidente
- Per la risposta, l'assessore Carrel.
Carrel (PA) -
Grazie Presidente e grazie al collega Lavy
che ha ben inquadrato il tema, anche da un punto di vista storico.
I tempi ovviamente cambiano e dobbiamo sicuramente adattarci e
trovare le soluzioni migliori per adattarci ad una società che è
comunque diversa e dobbiamo prenderne atto.
Per rispondere alle sue domande, per quanto riguarda il numero
di capi di pecore di razza Rosset, attualmente abbiamo 893 pecore
Rosset su un totale di 1945 ovini; per quanto riguarda invece
caprini di razza valdostana sono 1489 su un totale di 3924
capi.
Per quanto riguarda invece la parte dell'interpellanza un po'
più politica e giustamente anche propositiva che accolgo, ma andrò
ad elencare quello che stiamo già facendo per questo settore,
sicuramente è nella direzione che lei ha già citato, cioè di
valorizzare quella che è l'imprenditorialità; noi insieme all'AREV
e alla sezione ovi-caprina che è stata costituita nel 1999, una
sezione fondamentale per noi anche per il confronto diretto con
un'associazione di categoria e quindi questo è sicuramente un
atout
fondamentale per il rilancio di questo settore, stiamo
affrontando un periodo in cui vediamo una tenuta di quelli che sono
gli allevamenti cosiddetti minori, che però passano e quindi
chiudono le piccole aziende
part time
e invece tengono
abbastanza bene e vengono consolidate quelle specializzate.
Stiamo andando verso un passaggio da quello che era un settore
che era diventato di fatto quasi un
hobby
e un qualcosa in
più da integrare ad ulteriori redditi, ad una specializzazione del
settore. E questo va nella direzione dell'imprenditorialità e va
nella direzione della valorizzazione di quelli che sono i prodotti,
quindi sì la lana, sì la carne e sì tutti quelli che sono i
prodotti lattiero-caseari che si producono anche attraverso questo
settore ovicaprino, che per noi è fondamentale e lo ha citato bene
lei prima, perché è sicuramente complementare a quello che è il
settore zootecnico bovino perché va e riesce a pascolare in luoghi
e in momenti dove ovviamente i bovini non riescono e quindi anche
per la manutenzione del territorio è un settore fondamentale e su
cui continuiamo a investire.
Come investiamo? Ovviamente, attraverso la collaborazione con
l'AREV, ma attraverso quelle misure che ha già citato lei e non
rientro nuovamente, la SRA 14 è una delle misure su cui stiamo
lavorando, ma visto che parliamo di imprenditorialità, i fondi del
CSR, i fondi della nuova programmazione, ma anche i fondi
regionali, cercheranno di dare delle risposte dal punto di vista
imprenditoriale, andando a sostenere quelli che sono i costi della
formazione, i costi della consulenza, i costi della promozione
anche per questo settore, mettendo proprio a pari questo settore
con gli altri.
Questo credo che sia la risposta alla sua giusta provocazione
politica del tenere in considerazione non solamente lo SRA 14, che
finanzia le razze a rischio di estinzione, ma anche permettere di
sviluppare un settore; è ovvio che abbiamo bisogno di numeri e per
lavorare sui numeri abbiamo bisogno dei giovani e il settore
ovicaprino, nelle analisi che sono state fatte negli ultimi anni e
negli approfondimenti anche di uno studio fatto nel 2019, si
evidenzia chiaramente che i giovani si stanno avvicinando molto a
questo settore per svariate motivazioni, ma credo che questo sia un
atout su cui dobbiamo continuare a lavorare, ovviamente per
mantenere uno
standard
imprenditoriale medio-alto c'è
bisogno di numeri, c'è bisogno di spazi e c'è bisogno ovviamente
della tecnica del pascolamento.
E qui arrivo all'ultimo punto, che lei ha ben citato, e quindi
l'adesione a SNAP attraverso l'Institut Agricole Régional; con
l'Institut Agricole Régional l'Assessorato sta lavorando e continua
a lavorare anche sul settore ovicaprino e la SNAP di fatto è nata
per favorire quella che è la diffusione e lo sviluppo
dell'allevamento e delle aziende pastorali e della désarpa,
dell'inarpa e quindi della monticazione, un fenomeno che in Valle
d'Aosta è già molto forte e sul quale dobbiamo continuare a
lavorare, perché crediamo fermamente in queste pratiche che ci
permettono di mantenere il territorio. Ovviamente non escludiamo la
possibilità di aderire a SNAP e, anzi, con l'Institut Agricole
possiamo anche intavolare questo discorso e capire come possiamo
entrare in un progetto di questo tipo.
Credo però che sia fondamentale inserire il settore ovicaprino
in una logica di multifunzionalità, in una logica che vada ad
integrare delle aziende che siano strutturate per rimanere
economicamente stabili e, soprattutto, essere in grado di
affrontare quelle che sono le difficoltà. Difficoltà che ha ben
citato e io credo che sia opportuno e corretto chiudere proprio
parlando di alpeggi: e parlando di settore ovicaprino non possiamo
non tenere in considerazione quello che è il fenomeno lupo in Valle
d'Aosta, perché ovviamente aprire un'azienda per dei giovani nel
settore ovicaprino, aprire degli alpeggi ovicaprini per dei giovani
significa tenere in considerazione anche dei costi e dei costi
suppletivi che vanno a considerare questo fenomeno perché
ovviamente - gliel'ho detto in premessa - i tempi sono cambiati,
lei ha citato dei dati anche del 1800, ovviamente oggi la società è
cambiata, ma dobbiamo tenere in considerazione che tutto è cambiato
e questo è un elemento su cui dobbiamo soffermarci e con AREV e con
la sezione ovicaprina stiamo, ovviamente, trattando e sulle quali
dobbiamo porre un'attenzione particolare perché non possiamo
pretendere che si investa in un settore che oggi è piccolo, ma è
importantissimo per il nostro futuro, senza tenere in
considerazione questo fenomeno e il fenomeno della mancanza di
manodopera su cui lavoriamo insieme all'Institut Agricole Régional
proprio per formare le future generazioni al rispetto del nostro
ambiente, della nostra agricoltura e allo sviluppo di essa,
grazie.
Presidente
- Consigliere Lavy, ne ha facoltà.
Lavy (LEGA VDA) -
Grazie Presidente. Grazie Assessore per
la risposta e parto da una sua considerazione: tutto è cambiato,
ovviamente; il territorio però no, il territorio rimane tale, per
cui in alcuni Comuni, come ho detto soprattutto verso la bassa
Valle, gli allevamenti bovini sono molto più difficoltosi e,
sinceramente, vedere diversi allevamenti bovini in luoghi in cui
non ci sono prati e arrivano i camion di fieno da fuori Valle,
anche no, quando in realtà magari se si puntasse di più
sull'allevamento ovi-caprino si sfrutterebbe anche tutta una serie
di appezzamenti che ad oggi sono totalmente lasciati perdere.
Purtroppo, come ha detto lei, i numeri soprattutto per quanto
riguarda la razza Rosset sono sotto la soglia psicologica dei mille
capi: questo è preoccupante, molto preoccupante, perché ci sono
tutte le ripercussioni anche sulla filiera della lana (ho citato la
cooperativa Les Tisserands) e purtroppo in passato troppe volte
anche la politica ha in qualche maniera messo i bastoni fra le
ruote all'imprenditoria per quanto riguarda lo sviluppo della
pecora di razza Rosset e Les Tisserands; non mi soffermerò, di
certo lei non c'entra, però in passato di certo se si poteva in
qualche maniera frenare uno sviluppo di una realtà, lo si è
fatto.
Sempre in ottica del tutto propositiva, io le consiglierei di
andarsi a vedere due progetti e un'associazione, il progetto
SHEEP-UP e il progetto Wool-Fair.
Il progetto SHEEP-UP che è portato avanti dalla Regione Veneto
ed è finanziato dal PSR della Regione Veneto con la misura 16.1 e
16.2, si propone di migliorare la competitività degli allevamenti
ovini di razze autoctone, in quel caso, ottimizzare la
competitività delle aziende agricole e individuare il valore
aggiunto delle produzioni locali per aiutare le aziende a
differenziare i propri prodotti, valorizzare le filiere corte e
utilizzarne i sottoprodotti; quindi non è una misura che dà un
sostegno ad UBA, qui si è proprio più incentrati sul sviluppare
delle aziende ed è tutto molto interessante perché ecco qui il tema
centrale che è quello della rete.
Il secondo, sempre il progetto Wool-Fair, studia e analizza le
prime delicate fasi della filiera della lana, prendendo a
riferimento le potenzialità e le criticità emerse dalla valutazione
di alcune aziende; questo viene fatto, per esempio, nel Parco
nazionale del Gran Sasso e nel territorio tra Marche e Umbria, e si
vuole esaltare il nesso causale tra la qualità della lana e il
notevole interesse dal punto di vista ambientale. E quale posto
migliore della Valle d'Aosta per lanciare un progetto del
genere!
Il terzo spunto è quello di vedere i progetti della cosiddetta
associazione RARE che, al di là del settore ovicaprino, porta
avanti tutta una serie di discorsi per la tutela e la
valorizzazione di razze in via di estinzione, quindi qui si può
tirare in mezzo anche per esempio la pezzata nera o la castana ed è
positivo che, bene o male, ci sia un'apertura anche per quanto
riguarda le collaborazioni eventuali con la SNAP, perché
sicuramente aprirsi ad un contesto che comunque può essere diverso,
ma che può dare degli atout in più è sicuramente importante perché
noi valdostani siamo sempre abituati ad essere un po'
autoreferenziali: la désarpa l'abbiamo noi, la inarpa la facciamo
noi, sappiamo fare tutto noi; poi in realtà una contaminazione, ma
in senso positivo di confronto con delle realtà fuori Valle
potrebbe essere positivo e queste realtà fuori valle potrebbero
addirittura essere attrattive per la Valle d'Aosta, perché magari
chi studia, chi lavora in questa sorta di scuola può in qualche
maniera conoscere il territorio valdostano, appassionarsi e
decidere magari un giorno di aprire un'azienda qua.
Per quanto riguarda il tema poi della multifunzionalità delle
aziende agricole, apriremo un altro capitolo, mi auguro a breve, ma
soprattutto per quanto riguarda l'allevamento ovi-caprino non
bastano dei contributi per misure a sostegno per gli UBA; va bene,
ma sviluppiamo la testa delle persone e che ci siano dei giovani
che abbiano voglia di lanciarsi in questo settore positivo, non
scoraggiamoli, grazie.
