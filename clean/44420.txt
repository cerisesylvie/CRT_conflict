Classificazione
TRASPORTI E VIABILITÀ



Oggetto del Consiglio n. 1432 del 6 aprile 2022 - Resoconto
OGGETTO N. 1432/XVI - D.L. n. 53: "Disposizioni in materia di
linee funiviarie di trasporto in servizio pubblico realizzate e
gestite dalla Regione. Modificazione alla legge regionale 18 aprile
2008, n. 20".
Bertin (Presidente)
-
Passiamo al punto n. 4
dell'ordine del giorno. Il disegno di legge comprende due articoli,
relatore è il presidente della II Commissione Malacrinò, che si è
prenotato per la relazione e a cui passo la parola.
Malacrinò (FP-PD) -
Il disegno di legge che andremo a
licenziare si compone di due articoli e reca "Disposizioni in
materia di linee funiviarie di trasporto in servizio pubblico
realizzate e gestite dalla Regione". Si tratta di un disegno di
legge che ha valenza meramente finanziaria e ha lo scopo di rendere
disponibili le risorse stanziate a bilancio per adeguarle al nuovo
modello di gestione scelto, così come previsto dall'articolo 5
comma 4bis della legge regionale n. 20 del 2008.
Il comma citato prevede la possibilità che la Regione possa
concedere la gestione dell'esercizio mediante il modello
dell'autoproduzione, anche in cooperazione con gli enti locali,
singoli o associati, e le loro società
in house
direttamente
interessate ad assicurare il servizio di trasporto a supporto della
popolazione locale. In questo caso la cooperazione avviene sulla
base di appositi accordi che individuino le finalità della stessa e
la ripartizione degli obblighi fra i soggetti cooperanti, con la
possibilità di prevedere, nei limiti di stanziamento di bilancio,
la messa a disposizione delle risorse finanziarie, strumentali e
umane necessarie per l'espletamento del servizio.
Il presente disegno di legge si compone di due articoli. Con
l'articolo 1 vengono allocate sugli appositi capitoli di bilancio
le risorse necessarie al funzionamento del nuovo modello di
gestione, mentre l'articolo 2 reca le dichiarazioni di urgenza.
La II Commissione consiliare permanente, riunitasi in data 28
marzo 2022, ha preso in esame il disegno di legge n. 53, presentato
dalla Giunta regionale in data 14 marzo 2022, concernente
"Disposizioni in materia di linee funiviarie di trasporto in
servizio pubblico realizzate e gestite dalla Regione" e ha espresso
a maggioranza parere favorevole. Ringrazio i colleghi che hanno
partecipato ai lavori.
Presidente -
Dopo l'illustrazione della relazione del
disegno di legge n. 53, apriamo la discussione generale. Si è
prenotato il consigliere Aggravi, ne ha facoltà.
Aggravi (LEGA VDA) -
Per fare due considerazioni: per
spiegare il percorso che è stato fatto in Commissione da parte dei
commissari del gruppo Lega Vallée d'Aoste e del commissario Carrel
di Pour l'Autonomie, e per fare già la dichiarazione di voto e
quindi spiegare il perché il mio gruppo e i gruppi che ho citato si
asterranno sul disegno di legge.
In II Commissione c'è stata l'occasione per approfondire, come
ha detto il presidente Malacrinò, quelli che sono gli aspetti
cardine del disegno di legge n. 53, che sono effettivamente le
parti finanziarie di quella che è la revisione del modello
organizzativo di gestione dell'impianto funiviario di
Buisson-Chamois. Come commissari di opposizione avevamo poi chiesto
di poter approfondire con più dettagli e anche con la possibilità
di audire la controparte comunale e le controparti sindacali.
Questa possibilità non c'è stata, ne abbiamo preso atto, e
semplicemente per dare contezza e trasparenza dell'attività fatta
anche dalle forze di opposizione, queste audizioni sono poi state
organizzate in modo informale anche con la partecipazione delle
colleghe di PCP. Ci hanno permesso da un lato di comprendere meglio
quello che sicuramente è l'agire della controparte comunale, ma
restano ovviamente sul tavolo tutta una serie di aspetti da
approfondire e da valutare, soprattutto per quello che riguarda la
parte relativa al personale. E c'è un percorso che in realtà è
in itinere
rispetto al disegno di legge che oggi viene
presentato e affrontiamo. In tale ottica ovviamente qual era
l'obiettivo della nostra richiesta? Era proprio quello di capire
quale fosse la manifestazione operativa di questo disegno di legge,
che invece mette a disposizione, come si dice in gergo, delle
risorse che oggi sono messe all'interno di altri capitoli.
Sicuramente, come è emerso in II Commissione, ci sarà poi la
necessità di fare degli approfondimenti, direi anche di fare una
mise à jour
degli approfondimenti che verranno fatti dai
competenti uffici e che anche le forze sindacali ci hanno espresso,
parlo in particolare per la parte contrattualistica, e più in
generale ovviamente c'è la necessità di capire quella che sarà poi
effettivamente quella parte di manifestazione operativa di questa
messa a disposizione delle risorse finanziarie da parte di questo
disegno di legge.
A fronte di questo, i gruppi di opposizione, parlo per il gruppo
Lega Vallée d'Aoste, per il gruppo di Pour l'Autonomie e per il
gruppo di Forza Italia, si asterranno su questo disegno di legge e
si riservano poi in futuro, quando ci saranno più elementi e più
approfondimenti su tutte le parti che abbiamo citato, di fare e di
evolvere una valutazione in merito, perché oggi comunque dei dubbi
rimangono proprio perché, ripeto, abbiamo potuto approfondire in
parte e anche perché non ci sono tutti gli elementi per
approfondire la tematica rispetto a questa scelta.
Presidente -
Siamo in discussione generale, se altri
vogliono intervenire, vi invito a prenotarsi. Non vedo
prenotazioni. La discussione generale è chiusa. Per il Governo
interviene l'assessore Bertschy, ne ha facoltà.
Bertschy (AV-VdA Unie) -
Volevo ringraziare il presidente
della Commissione e i colleghi di maggioranza per aver accelerato
l'iter del disegno di legge, che mette a disposizione le risorse
per poter poi mettere in condizioni la Giunta di agire rispetto a
quello che è previsto ormai da tempo all'interno dei DEFR, nei vari
indirizzi che sono stati dati alla nostra programmazione.
Sul disegno di legge non c'è nulla di particolare da aggiungere.
Ringrazio anche i colleghi dell'opposizione per aver comunque
voluto porre attenzione e approfondire ancora i loro argomenti. A
mio avviso è un peccato l'astensione, perché questo disegno di
legge non cambia il percorso successivo. In ogni caso, avremo
ancora la possibilità di confrontarci sull'accordo di cooperazione
che è in corso, ma è bene ricordare che però i tempi sono sempre
più ristretti per giungere a una decisione.
Presidente -
Ci sono dichiarazioni di voto? La
consigliera Erika Guichardaz ne ha facoltà.
Guichardaz E. (PCP) -
Come ha già accennato il collega
Aggravi, le audizioni informali che abbiamo svolto come gruppi di
minoranza hanno messo in evidenza sicuramente una poca chiarezza di
quanto avverrà rispetto alla funivia Buisson-Chamois. Quindi, ben
coscienti che questo è un provvedimento di tipo finanziario, ma che
comunque dà avvio al percorso successivo, dichiariamo la nostra
astensione.
Presidente -
Ci sono altre dichiarazioni di voto? Se non
ve ne sono, mettiamo in votazione il disegno di legge. Iniziamo con
l'articolo n. 1. La votazione è aperta.
Esito della votazione:
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Marquis, Minelli,
Perron, Planaz, Rollandin, Sammaritani, Spelgatti)
L'articolo n. 1 è approvato.
Posso dare lo stesso risultato per l'articolo n. 2? Stesso
risultato.
Mettiamo adesso in votazione la legge nel suo insieme. La
votazione è aperta.
Esito della votazione:
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Marquis, Minelli,
Perron, Planaz, Rollandin, Sammaritani, Spelgatti)
Il disegno di legge è approvato.
