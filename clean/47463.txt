Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 3732 del 19 giugno 2024 - Resoconto
OGGETTO N. 3732/XVI - Interrogazione: "Regolarità dei
disboscamenti in località Kirriaz a Morgex".
Bertin (Presidente) -
Punto n. 11. Risponde l'assessore
Carrel, ne ha facoltà.
Carrel (PA) -
I lavori di taglio richiamati si
riferiscono alla realizzazione di un impianto idroelettrico tra la
località Jaccod e Kirriaz nel Comune di Morgex.
Il progetto dell'impianto di cui sopra è stato assoggettato, ai
sensi della legge regionale 12/2009, alla valutazione di impatto
ambientale, conclusasi con una valutazione positiva condizionata,
rilasciata con provvedimento dirigenziale 8055 del 21 dicembre
2021.
Nelle conclusioni del predetto provvedimento dirigenziale, si
specifica "di subordinare la presente valutazione positiva
all'osservanza di specifiche condizioni dettagliate nei pareri
allegati al provvedimento, con documentazione completa, secondo
quanto richiesto dai soggetti competenti intervenuti in
istruttoria".
Nel mese di agosto 2023, dopo numerose riunioni della Conferenza
dei servizi, e dopo la trasmissione di tutte le integrazioni
richieste, il dirigente del Dipartimento sviluppo economico,
formazione e lavoro, trasporti e mobilità sostenibile, con
provvedimento 4531 ha concesso alle imprese l'autorizzazione per la
costruzione, stabilendo che le opere devono essere realizzate in
conformità al progetto esaminato dalla conferenza dei servizi,
rispettando anche tutte le prescrizioni formulate con provvedimento
dirigenziale 8055/2021.
Inoltre, come previsto dalle procedure vigenti, la società
concessionaria in data 6 aprile 2024 ha inviato alle competenti
autorità territoriali il progetto esecutivo dell'opera e in data 13
aprile 2024 la ditta stessa ha comunicato l'inizio dei lavori.
Per quanto riguarda il taglio delle piante previsto in sede
progettuale, tale intervento è stato deliberato dal Comune di
Morgex con propria deliberazione n. 32 del 23 aprile 2023.
La competente stazione forestale di Pré-Saint-Didier ha
proceduto ad eseguire le operazioni di martellata per
l'individuazione puntuale delle piante da tagliare.
La detta stazione forestale ha quindi fedelmente osservato la
prassi ordinaria prevista dalle competenze e dalle normative di
settore.
Nel dettaglio, la ditta esecutrice, dopo le suddette martellate
di circa venticinque piante, con un diametro superiore a 18
centimetri, ha provveduto a tagliarle e a rimuoverle.
La rimozione si è resa necessaria per la realizzazione del varco
della linea elettrica e la costruzione della cabina. Il taglio ha
interessato superfici pubbliche e private.
Per quanto riguarda il quesito n. 2, nel quale gli interroganti
ci chiedono se sia stata verificata la regolarità dei summenzionati
abbattimenti, il locale comando della stazione forestale monitora
settimanalmente l'avanzamento dei lavori, che ricadono tra l'altro
in un'area sottoposta a vincolo idrogeologico, ai sensi del regio
decreto 3267/1923.
Le verifiche, oltre a controllare il corretto avanzamento dei
lavori nel rispetto delle autorizzazioni e del progetto,
comprendono anche il controllo del rispetto delle prescrizioni di
massima e di polizia forestale, al fine di evitare danni al suolo e
al soprasuolo forestale su cui insistono i lavori e la
realizzazione dell'impianto.
Per quanto riguarda l'abbattimento vero e proprio, sono state
tagliate le piante martellate e due ulteriori esemplari, il cui
atterramento inizialmente non era previsto, ma che si è reso
necessario per ragioni di sicurezza.
I danni evitabili alle piante danneggiate durante le operazioni
di taglio saranno sanzionati a norme di legge.
Al momento attuale, tenuto conto anche che l'intervento è in
fase di esecuzione, non sono state ravvisate irregolarità rispetto
alle norme forestali.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta. Come ha ben riassunto, il problema si è originato appunto
in virtù della segnalazione delle comunità locali che, abitando
nelle prossimità della realizzanda centrale, hanno ravvisato un
abbattimento. E giustamente lei ci ha anche riassunto un po'
l'entità: in totale ventisette piante con dei fusti che sono
superiori a 18 centimetri. Chiaramente, le foto che abbiamo visto e
il sopralluogo che abbiamo effettuato a seguire ci avevano
allarmato. Se lei ovviamente riporta i dati, che giustamente
verificheremo, ma che hanno tenuto in considerazione anche la
minimizzazione degli abbattimenti e anche un'attenta valutazione
rispetto ai danni - chiamiamoli così - collaterali alle piante che
non erano state inserite nella lista di quelle da abbattere, ne
prendiamo atto e ne siamo felici, ci auguriamo che questo però
possa svilupparsi e continui a svilupparsi nella maniera corretta,
perché è chiaro che lo squarcio che si è creato proprio in
prossimità dei lavori è sicuramente importante ed impattante.
La ringraziamo quindi per la risposta e ovviamente verificheremo
anche a seguito che ci sia un corretto svolgimento dei lavori.
