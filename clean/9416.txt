Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 475 del 26 aprile 1989 - Resoconto
OGGETTO N. 475/IX - GESTIONE DEL CENTRO TRAUMATOLOGICO DI
PRONTO SOCCORSO SITO IN COMUNE DI COURMAYEUR DA PARTE
DELL'ASSOCIAZIONE OPERATORI TURISTICI DELLA LOCALITA' PREDETTA.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Tonino:
INTERPELLANZA
RICORDATO che con deliberazione 181/1988 la Giunta aveva
approvato una convenzione con l'Associazione Operatori Turistici di
Courmayeur per la gestione del Centro Traumatologico di Pronto
soccorso;
CONSTATATO che continuano a pervenire lamentele sul
funzionamento di tale centro;
SOTTOLINEATA la stranezza dell'affidamento di attività sanitarie
ad una associazione che si occupa istituzionalmente di altre
cose;
i sottoscritti Consiglieri regionali del Gruppo comunista
INTERPELLANO
l'Assessore competente per conoscere:
1) gli estremi di tutte le deliberazioni di Giunta concernenti
il Centro e le spese finora sostenute dalla Regione sia per la sua
realizzazione che per la sua gestione;
2) le modalità di funzionamento del Centro nei periodi di
apertura e le qualifiche professionali degli operatori
interessati;
3) i motivi che hanno portato ad una gestione così anomala e le
intenzioni della Giunta per il futuro.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (PCI):
E' ormai un anno che è in funzione a
Courmayeur un centro traumatologico di pronto soccorso. Sappiamo
che in Valle d'Aosta ci sono sempre stati problemi nell'organizzare
a livello regionale un servizio traumatologico ed ortopedico
adeguato rispetto alle esigenze; non ci sembra che la strada
intrapresa con questo centro traumatologico di Courmayeur alla
prova dei fatti abbia rappresentato una possibile soluzione.
Qui si è scelta la strada di affidare agli operatori turistici
la gestione di un centro traumatologico di pronto soccorso, quindi
si danno delle cifre forfetarie, e con l'interpellanza chiediamo di
conoscerne l'entità, perché questi organizzino il servizio di
pronto soccorso traumatologico.
Credo che la Giunta sia a conoscenza di una petizione che era
stata fatta e che aveva raccolto 1800 firme per far funzionare in
modo diverso quel centro. Continuano a pervenire a noi, non
sappiamo se ad altri, lamentele sul modo in cui funziona questo
centro. Ribadiamo che a noi sembra una cosa strana che gli
albergatori gestiscano la sanità: se gestiscono bene gli alberghi,
fanno il loro mestiere; se devono occuparsi delle gambe degli
sciatori non so se sono altrettanto abili.
Vorremmo sapere dalla Giunta quanto costa questo servizio, come
è organizzato dal punto di vista professionale, da dove vengono
questi operatori che assumiamo per far funzionare questo servizio e
se si pensa di continuare su questa strada oppure se si sta
verificando qualche altra possibilità.
PRESIDENTE: Ha chiesto di parlare l'Assessore alla Sanità e
Assistenza Sociale Lanièce, ne ha facoltà.
LANIECE (DC):
Scrivono i colleghi nella loro interpellanza
sul centro traumatologico di pronto soccorso di Courmayeur:
"Constatato che continuano a pervenire lamentele sul funzionamento
di tale centro". Invece mi preme chiarire che da parte dei servizi
del nostro Assessorato non è stata rilevata nessuna contestazione
del genere e che nel corso della stagione invernale 1988-89 non
sono pervenute lamentele riguardo al funzionamento del centro in
questione; anzi, sono stati fatti apprezzamenti circa la capacità
professionale da parte dei sanitari interessati.
Ovviamente ciò non vuol dire che non vi siano stati dei
problemi, come per esempio quello del trasporto in ambulanza dalla
stazione delle funivie fino alla sede del centro, problema che è
poi stato risolto con l'ausilio della locale stazione dei vigili
del fuoco, oppure quello sorto a proposito dell'utilizzo del piano
superiore del centro per ambulatori medici privati.
Siamo sempre sensibili alle istanze degli utenti e, nel limite
delle nostre possibilità di intervento, pienamente disponibili ad
ovviare ad eventuali inconvenienti. Ci affidiamo di conseguenza
alla collaborazione dei cittadini che sono pregati di farci le
opportune segnalazioni. Ma, ripeto, non ci è pervenuto nessun
appunto sul funzionamento del centro traumatologico in
questione.
Per rispondere puntualmente alle domande poste
dall'interpellanza, preciso che la realizzazione del centro di
pronto soccorso traumatologico di Courmayeur è stata deliberata
dalla Giunta regionale il 13 novembre 1987, con atto n. 9313; spesa
per l'acquisto dell'arredo, delle apparecchiature, per le forniture
"chiavi in mano" del centro 211.378.500 + IVA.
Con deliberazione della Giunta regionale del 29 gennaio 1988 n.
670 è stata decisa la spesa di £ 9.704.910 + IVA per l'acquisto di
materiale di arredo dei locali annessi al centro, adibiti ad
alloggio e destinati agli operatori del centro stesso.
Per lo stesso alloggio sono state adottate, per varie spese per
l'acquisto di arredamento, tendaggi, vettovaglie ecc., le seguenti
deliberazioni: n. 1268 del 12 febbraio 1988, n. 1458 del 19
febbraio 1988, n. 1460 del 19 febbraio 1988, n. 10172 dell'11
novembre 1988.
Forse gli uffici, anche per la concomitanza dello sciopero dei
dirigenti, non mi hanno fornito copia di tutte le delibere di
Giunta, e di ciò mi scuso con gli interpellanti. Posso comunque
precisare che la spesa totale per gli arredamenti e l'attrezzatura
del centro traumatologico e gli annessi alloggi ammonta
complessivamente a £ 270.464.240.
Quanto alla spesa per l'immobile, il suo ammontare è di £
735.265.298; rimane da sistemare l'area esterna per una spesa di
circa un centinaio di milioni.
E veniamo alla gestione del centro, di cui i colleghi
interpellanti sottolineano la stranezza, in quanto essa è stata
affidata inizialmente ad una associazione che si occupa
istituzionalmente di altre cose. A tale riguardo penso che la
perplessità manifestata possa essere rimossa, magari ribaltando il
ragionamento che l'ha determinata. Ossia, nella conclamata e
supposta inefficienza di molte strutture pubbliche, chi meglio
dell'Associazione degli operatori turistici di una stazione di
sport invernali può avere a cuore il buon funzionamento del proprio
centro traumatologico?
Ma tutto ciò può fornire argomento, tutt'al più, per aride
polemiche che non ho intenzione alcuna di innescare in questa sede.
Nella realtà dei fatti, la gestione del centro traumatologico di
Courmayeur è stata caratterizzata da due fasi: la prima,
disciplinata con deliberazioni della Giunta regionale n. 1914 del
13 novembre 1987 e n. 181 del 15 gennaio 1988, e affidata alla
associazione operatori turistici per la gestione, che è costata
complessivamente 62 milioni; la seconda, disciplinata dalle
deliberazioni della Giunta regionale n. 11.664 del 16 dicembre 1988
e n. 12.132 del 31 dicembre 1988, e che prevedono una fase
transitoria della gestione organizzata operativamente nell'ambito
della gestione sanitaria dell'U.S.L., e secondo apposita
convenzione con la stessa U.S.L. della Valle d'Aosta e con la
U.S.L. n. 5 finalese della Regione Liguria, nonché a livello
amministrativo direttamente a cura dell'Assessorato.
Quest'anno il centro non è più stato gestito dall'associazione,
ma direttamente dall'Assessorato, con delle convenzioni: per il
personale medico di Pila con l'U.S.L. della Valle d'Aosta e, per il
personale addetto a Courmayeur, con la U.S.L. n. 5 finalese della
Liguria.
Per quanto concerne la spesa di questa gestione 88-89 non
abbiamo ancora tutti i dati, in quanto la convenzione scade il 30
aprile del corrente mese.
Allo stato attuale pertanto, se mai vi fosse stata, non vi è
nessuna stranezza gestionale, in quanto la suddetta associazione
degli operatori turistici non svolge più alcun compito. La nuova
modalità di funzionamento prevede che il centro, nell'ambito della
emergenza sanitaria dell'U.S.L., funzioni con apertura stagionale
fino al 30 aprile per tutti i giorni della settimana. In esso hanno
operato - ed operano ancora per i pochi giorni che ci rimangono -
medici specialistici in ortopedia e traumatologia, assistiti da
adeguato personale infermieristico.
Per il futuro vi è la previsione che a decorrere dalla stagione
invernale 89-90 la gestione del centro sia espletata dalla U.S.L. e
che tale gestione tenga conto delle valutazioni effettuate da parte
di un apposito gruppo tecnico di lavoro sull'andamento e sui
risultati dell'attuale funzionamento.
In merito a tale gestione futura va peraltro detto che l'U.S.L.,
con nota n. 1929 del 24 febbraio corrente anno, ha posto condizioni
concernenti la copertura dell'organico del personale ai fini
dell'assunzione dei compiti di gestione.
Infine, circa la richiesta pubblicamente espressa dalla
popolazione di Courmayeur, di cui si è fatto interprete il Sindaco,
affinché l'attività del centro traumatologico non sia limitata al
periodo invernale, bensì sia attuata per tutto l'anno, mi è
pervenuta una nota del 15 aprile scorso, n. 1275, da parte
dell'U.S.L. della Valle d'Aosta, con la quale mi comunicano che il
comitato di gestione, dopo aver esaminato l'argomento della
riunione in data 10 aprile 1989, non ritiene di dover accogliere
tale richiesta, anche in considerazione del fatto che quanto prima
sarà aperto il poliambulatorio di Morgex, dove è richiesto un
ambulatorio di ortopedia con sala gessi e che durante il periodo
estivo è operante la guardia medica turistica.
Tuttavia al fine di risolvere la problematica posta dal centro
traumatologico di Courmayeur e di trovare adeguate soluzioni, il
Presidente del comitato di gestione dell'U.S.L. mi ha chiesto un
incontro urgente; sui suoi esiti mi impegno a riferire
all'interpellante e al Consiglio stesso, non appena avrò i dati e i
risultati di questo incontro.
Si dà atto che alle ore 12,06 assume la Presidenza il
Presidente Bich.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
Sono parzialmente soddisfatto delle
risposte dell'Assessore (e chiedo copia della risposta se
possibile), perché mi pare che il problema abbia ancora delle fasi
da chiarire.
Rispetto alla questione della gestione, prendo atto che alla
fine dello scorso anno è stata cambiata, trasferendola dagli
operatori turistici all'U.S.L.. Mi sembra comunque che è si avuta
una ulteriore stranezza, perché vivendo in Valle d'Aosta, avendo
elenchi lunghissimi di medici che chiedono di poter operare in
convenzione (mi pare che ce ne siano settecento nell'ultimo
elenco), noi ricorriamo a quelli di Finale Ligure. Vorrei capire
quale particolare attitudine abbiano questi di Finale Ligure,
rispetto a quelli di cui possiamo disporre noi.
La nostra richiesta è di organizzare i servizi sanitari pubblici
in modo con il nostro personale si possa far fronte alle esigenze
della popolazione e dei turisti. Indubbiamente quando si aprirà il
poliambulatorio di Morgex, alcuni problemi saranno risolti; rimane
però nel frattempo questa opportunità di non ricorrere a soluzioni
che comunque, per quello che risulta a noi, non sono di
soddisfazione della popolazione e di cercare invece soluzioni che
si inquadrino in un progetto più complessivo per il servizio di
ortopedia e di traumatologia.
