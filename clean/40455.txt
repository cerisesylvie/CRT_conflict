Classificazione
ASSISTENZA SOCIALE
Politiche giovanili
LAVORO
Politica del lavoro



Oggetto del Consiglio n. 3245 del 20 febbraio 2018 - Resoconto
OGGETTO N. 3245/XIV - Interpellanza: "Interventi per favorire
l'occupazione giovanile".
Farcoz (Président)
- Point n° 13 à l'ordre du jour. La
parole au collègue Norbiato pour l'illustration.
Norbiato (AC-SA-PNV) -
La mia interpellanza nasce da
un'esigenza concreta e pratica: quella di sapere se, di fronte al
perdurare della crisi riguardo agli inserimenti lavorativi dei
giovani, visti anche i molteplici progetti di formazione e di avvio
al lavoro finanziati negli anni passati e previsti in futuro,
l'Amministrazione regionale avesse intenzione di proporre nuove
forme di avvicinamento o di sperimentazione del mondo del lavoro
per queste categorie di cittadini giovani senza esperienza ma
dotati di formazione (dunque diplomati) o giovani che, delusi, non
studiano più e nemmeno cercano più lavoro. Questo perché ritengo,
vista la complessità del problema e i pochi risultati conseguiti
negli anni passati dove erano stati implementati quasi gli stessi
progetti, che non saranno sufficienti tali progetti per dare una
reale svolta al lavoro dei giovani, finalità condivisa e auspicata
da tutti noi.
Président -
La parole à l'Assesseur Guichardaz pour la
réponse.
Guichardaz (PD-SIN.VDA) -
Collega Norbiato, solo una
precisazione: l'Agenzia del lavoro è stata soppressa nel 2012 e le
relative competenze sono state trasferite ad altre strutture del
Dipartimento politiche del lavoro; comunque fino a tale data
l'Agenzia del lavoro era una struttura dell'Amministrazione
regionale. Appare quindi un po' originale chiedere
all'Amministrazione cosa intenda fare per supportare sé stessa.
Ciò premesso, si precisa che l'Amministrazione regionale è oggi
più che mai attenta a dare ai giovani l'opportunità di
sperimentarsi nel mondo del lavoro, ad esempio mediante la proposta
e l'offerta di tirocini extra curricolari e di attività di servizio
civile. A tale proposito, le fornisco alcuni dati. Nell'ambito del
Programma Operativo Nazionale "Iniziativa Occupazione Giovani" a
favore di giovani NEET (giovani di età compresa tra i quindici e i
ventinove anni non impegnati in attività lavorativa, né inseriti in
un percorso scolastico formativo), sono stati attivati 380 tirocini
extra curricolari nel periodo luglio 2015/giugno 2016, per una
spesa pari a 1.013.158 euro. Sempre nell'ambito di tale programma e
sempre a favore dei giovani NEET, nel periodo 2015/settembre 2016
sono stati attivati trenta servizi civili corrispondenti a trenta
volontari, per una spesa pari a 148.249 euro; nel periodo limitato
tra novembre 2017 e ottobre 2018 il servizio regionale ha poi visto
attivare ventidue iniziative per ventidue volontari, per un impegno
pari a 198.155 euro. In questo periodo i tirocini extra curricolari
che fanno riferimento all'avviso per la presentazione di operazioni
di politica attiva del lavoro finanziata a valere sulla PON FSE
della Valle d'Aosta 2014/2020, investimenti in favore della
crescita e dell'occupazione, avviso da poco attivato, sono 310, di
cui trentanove già attivati, per una spesa prevista di oltre 1
milione di euro (1,055 milioni di euro). Poi vi sono i Centri per
l'impiego regionali, gli enti accreditati al lavoro e alla
formazione che nel 2017 hanno inoltre promosso e realizzato 377
tirocini non finanziati con risorse pubbliche. Le do
un'informazione: per poter attivare i tirocini di cui all'avviso
che le ho citato prima, abbiamo dovuto modificare il regolamento su
questi convocando un Consiglio delle politiche del lavoro a ciò
destinato, quindi anche questa misura ha potuto partire sostituendo
la precedente che faceva riferimento alla "Garanzia giovani" negli
anni precedenti.
Aggiungo che recentemente abbiamo approvato con deliberazione di
Giunta la realizzazione di un evento definito denominato
"
Semaine du Fonds Social Européen de l'emploi et de la
formation
", che si svolgerà in Aosta, all'inizio di aprile: si
tratta della manifestazione annuale del Fondo Sociale Europeo,
quest'anno articolata in più eventi, il cui obiettivo principale è
proprio quello di facilitare l'incontro tra la domanda e l'offerta
di lavoro, orientare i giovani studenti disoccupati alle
professioni, a mestieri che hanno spazi occupazionali, informare
sulle opportunità formative di tirocini offerti in Valle d'Aosta.
Le ricordo che la precedente edizione constava solo di due giorni e
adesso è stata aumentata; anche il tipo di iniziative verrà
incrementato. Proprio al centro di tale manifestazione occuperà poi
uno spazio di rilievo il cosiddetto "borsino tirocini",
un'occasione per giovani e adulti per aderire alle offerte di
tirocinio previste da imprese finalizzate all'inserimento
professionale di giovani e adulti disoccupati.
Aggiungo inoltre che stiamo lavorando con l'Assessorato
dell'istruzione e cultura per far decollare gli istituti tecnici
superiori: sono fondazioni che mettono insieme aziende, scuole
superiori e poli universitari che si prefiggono di fornire
competenze specialistiche (parauniversitarie) a ragazzi che
terminano gli studi superiori e che non decidono comunque di
investire sul percorso universitario, i quali possono essere
utilmente impiegati nelle aziende ad alta innovazione già insediate
nel nostro territorio. Questa formula vede già dei
partner
in alcune aziende della Bassa Valle interessate, che sono entrate a
pieno titolo dentro questo sistema.
Naturalmente ogni iniziativa finalizzata a creare occupazione
tramite gli enti formatori, le scuole professionali, percorsi di
istruzione e formazione professionale, l'apprendistato
professionalizzante, va proprio nella direzione di aumentare la
possibilità di impiego per i nostri giovani, così come ad esempio
nei nostri programmi lavorare per la creazione di professionalità
da impiegare poi nel mondo del turismo e del
green
. Solo per
anticipare (più tardi poi il collega Marguerettaz sarà più
esaustivo), tra le varie iniziative in agenda, in accordo con
l'Assessorato del turismo, stiamo studiando le modalità per
attivare un nuovo corso per guide escursionistiche o accompagnatori
di media montagna (vedremo quale sarà la formula più adatta) con
l'obiettivo di soddisfare le richieste in tal senso da parte degli
operatori economici, dei rifugisti, ma anche dei tanti ragazzi che
vedono in questo percorso un'importante opportunità formativa e
professionale.
Come vede, collega, le politiche per l'occupazione giovanile non
possono essere raggruppate in categorie specifiche delimitate, in
quanto molte iniziative di tipo generalista, che riguardano, sì, la
categoria dei giovani, hanno un'ampiezza e possono essere
utilizzate anche per altro, intercettano soprattutto i giovani, ma
non solo. Rispondendo poi all'interpellanza del collega Padovani,
entrerò più tardi nello specifico anche di altre misure a favore
dell'occupazione.
Dalle ore 12:39 assume la presidenza la Vicepresidente
Morelli.
Morelli (Présidente) -
La parole au collègue Norbiato
pour la réplique.
Norbiato (AC-SA-PNV) -
Vi ringrazio per la vostra
risposta, ma rimango dell'opinione che la stessa Amministrazione
regionale dovrebbe tentare nuove iniziative, proposte concrete,
anche sperimentali, non solo buoni intendimenti, per intervenire su
questi temi al fine di non ripetere esperienze di inserimento
lavorativo già sperimentate e che hanno avuto, a detta di tutti,
scarsi risultati, se non nulli.
Inoltre tali iniziative a mio avviso dovrebbero coinvolgere
soprattutto i Comuni e le Comunità montane, perché conoscono i
bisogni del territorio e le principali attività a carattere sociale
utili da implementare. Ci sembra inoltre opportuno che i ragazzi
inseriti nei progetti che ci avete illustrato fossero anche
accompagnati in un inserimento lavorativo, perché ci risulta invece
che tale importante fase di accompagnamento non venga più fatta.
Per venire incontro ai bisogni di trasparenza e anche di
valutazione è pertanto necessaria la predisposizione di una
successiva interrogazione per avere i dati sui risultati ottenuti
da questi progetti in termini di reali inserimenti nel mondo del
lavoro da parte dei giovani.
