Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4390 del 25 marzo 1993 - Resoconto
OGGETTO N. 4390/IX Sollecito per l'ultimazione del lotto
autostradale costituente la Tangenziale Sud della città di Aosta.
(Approvazione di mozione)
Mozione
Preso atto dei ritardi con cui si assiste alla costruzione della
bretella Sud di Aosta con l'attraversamento della zona Tzambarlet,
il passaggio sul Pont Suaz ed il conseguente collegamento con
l'autostrada;
Visto che i lavori sembrano quasi abbandonati a sé stessi, con i
gravi disagi che ne conseguono per il grande traffico veicolare da
e per Aosta, e che dall'apertura della circonvallazione sud dipende
davvero una migliore e rispondente qualità della vita per l'intero
capoluogo;
Atteso che l'attuale circonvallazione Nord di Aosta viene
penalizzata da un traffico caotico e da un inquinamento sia
acustico che atmosferico divenuto ormai intollerabile specie nei
tratti più a rischio di Via Parigi e di Via Roma dove lo
scorrimento è rallentato dagli incroci internazionali e dai
semafori;
Ritenuto che anche per il presidio ospedaliero una simile
situazione tocca limiti di guardia ed in taluni casi supera tassi
di inquinamento, come ha rilevato una serie di recenti articoli del
quotidiano "La Stampa";
Il Consiglio regionale della Valle d'Aosta
Impegna
la Giunta regionale di invitare la Società S.A.V., responsabile
del costruendo lotto autostradale che collega l'attuale autostrada
con Pont Suaz, per congiungersi all'area Tzambarlet, a procedere
con sollecitudine nella esecuzione dei lavori, al fine di
decongestionare il traffico sulla circonvallazione Nord di
Aosta.
F.to: Chiofalo - Beneforti - Ricco.
Presidente
Ha chiesto la parola il Consigliere
Chiofalo.
Chiofalo (DC)
Non vogliamo responsabilizzare nessuno, ma
il nostro scopo è quello di liberare Aosta e i comuni limitrofi
dall'inquinamento acustico e atmosferico.
Questi sono i motivi per cui abbiamo presentato questa mozione
che vogliamo discutere e sulla quale vogliamo confrontarci.
In questa proposta inserirei non solo la bretella Sud di Aosta,
ma anche il tratto che conduce a Morgex perché tutti i giorni
sull'asse Nord sono presenti interminabili code di autovetture.
Questo sovraccarico si ripercuote anche in città, mentre con
l'ultimazione del tratto autostradale il traffico passivo cittadino
si scarica del 30-40 percento.
Presidente
Ha chiesto la parola l'Assessore ai lavori
pubblici, Vallet.
Vallet (UV)
Le preoccupazioni espresse dal
Consigliere Chiofalo sono certamente condivisibili; la Giunta ed io
stesso, siamo impegnati per far completare al più presto l'opera di
cui stiamo parlando.
In considerazione del fatto che notevoli sono le problematiche
che concernono l'ultimazione di questi lavori, mensilmente il
sottoscritto incontra i tecnici delle società SAV e RAV proprio per
definire periodicamente il rispetto al mantenimento dei programmi
che, come loro sanno, prevederebbe l'apertura al traffico per la
fine dell'autunno 1993.
Per quanto concerne lo stato dei lavori, il primo tronco Quart -
Pont Suaz, è competenza della società SAV e dal punto di vista
della realizzazione siamo al 90 percento di opere eseguite.
Per quanto concerne il tratto Pont Suaz - Jovençan, noi come
Amministrazione regionale siamo direttamente appaltanti dei lotti
ed anche qui le opere sono completate al 90 percento, mentre
restano da appaltare e realizzare le opere accessorie, asfalto,
guard-rail e segnaletica.
Per quanto concerne il primo lotto aggiudicato all'Impresa
Freydoz, restano da definire le modalità per il completamento dei
lotti stanti le grosse difficoltà create dalla situazione in cui si
trova l'Impresa stessa.
Stiamo seguendo puntualmente il problema e non abbiamo niente in
contrario ad impegnarci per invitare la SAV ad operare con
sollecitudine.
Presidente Ha chiesto la parola il Consigliere Chiofalo, ne ha
facoltà.
Chiofalo (DC)
Volevo conoscere dall'Assessore quali
sono gli impegni....
Presidente
Pongo in votazione la mozione presentata
dai consiglieri Chiofalo, Beneforti e Ricco.
Esito della votazione:
Presenti: 23
Votanti: 23
Favorevoli: 22
Astenuti: 1 (Stévenin)
Il Consiglio approva.
