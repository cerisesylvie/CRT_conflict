Classificazione
ASSETTO DEL TERRITORIO
Difesa ed uso del suolo - Sistemazione idrogeologica
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali



Oggetto del Consiglio n. 1708 del 11 gennaio 2006 - Resoconto
OGGETTO N. 1708/XII - Situazione del movimento franoso del Mont
de La Saxe. (Interrogazione)
Interrogazione
Richiamate le ormai numerose iniziative consiliari presentate
dal sottoscritto, a nome della Stella Alpina, in merito al
movimento franoso del Mont de La Saxe;
Tenuto conto che la Giunta regionale ha deciso di
classificare tutta l'area interessata dal movimento franoso, di cui
sopra, area che comprende anche le frazioni di Entrèves e di La
Palud, come "zona rossa" a causa dei potenziali rischi legati alla
frana di La Saxe su cui non sono ancora stati completati gli studi,
affidati dalla Giunta regionale con delibera n. 2656 del 23 luglio
2001;
Tenuto conto altresì che recentemente è stata sottoscritta e
presentata all'Assessorato regionale al Territorio una lettera
finalizzata a chiedere ufficialmente e formalmente alla Regione e
al Comune di Courmayeur, a nome di tutti gli abitanti e gestori di
attività commerciali che risiedono nelle località di Entrèves e di
La Palud, di mettere al più presto in sicurezza il sito,
interessato dal rischio frana dal versante Ovest del Mont de La
Saxe, nonché di fornire chiarimenti in merito alle motivazioni che
avevano comportato la classificazione in "zona rossa" di Entrèves e
di La Palud;
Il sottoscritto Consigliere regionale
Interroga
L'Assessore competente per conoscere:
1) qual è la situazione attuale alla luce anche delle
richieste avanzate dagli abitanti delle due frazioni di
Courmayeur;
2) se vi è la volontà di incontrare al più presto, assieme
all'Amministrazione comunale, la popolazione di Entrèves e di La
Palud onde spiegare chiaramente la situazione, in modo da dirimere
qualsiasi incertezze e dubbi in merito alla situazione di rischio
reale della zona.
F.to: Lanièce
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il problema è molto complesso. Come si ricorderà,
le indagini geognostiche e la posa della strumentazione in foro sui
4 punti individuati, intanto sviluppati all'interno di un progetto
di finanziamento Interreg III sono stati effettuati da una ditta di
Milano che ha terminato i lavori ad ottobre 2005. In questo modo si
ha il quadro completo dei sondaggi che avevano visto una fase
precedente, eseguita nello scorso anno. L'analisi delle risultanze
stratigrafiche e delle caratteristiche geotecniche e geomeccaniche
dei terreni e della roccia attraversati da questi "buchi" è in
corso di esecuzione da parte dello Studio "Cancelli" di Milano, che
è anche depositario della fase interpretativa ed analitica dei
risultati. Sulla base di questi elementi non si hanno ancora delle
relazioni interpretative definitive in merito, non si possono
dunque che confermare le indicazioni stratigrafiche già ottenute
con il primo sondaggio, il quale ha evidenziato la presenza di più
livelli rocciosi con scadenti caratteristiche geomeccaniche, che
potrebbero essere oggetto di scivolamenti di questi substrati e
quindi dare origine a delle frane. Le misurazioni strumentali sugli
inclinometri e piezometri installati, che sono stati attivati di
conseguenza, saranno funzionali ad individuare gli eventuali
spostamenti delle masse rocciose fino in profondità. La durata di
questa fase però dovrebbe arrivare fino ad ottobre del prossimo
anno, perché ci vuole circa un anno; quindi, quando ci saranno
tutti questi elementi, si potrà chiudere anche questa seconda fase.
Le prime informazioni interpretative mettono comunque in evidenza
l'esistenza di una massa rocciosa di notevole intensità, che un
possibile scivolamento in direzione nord ovest (direzione La
Palud). L'Amministrazione comunale di Courmayeur ha conferito al
geologo Gregori una rivisitazione delle cartografie degli ambiti
inedificabili per i terreni a rischio di frana, il professionista
incaricato del Comune così si esprime al riguardo:
"allo stato attuale delle conoscenze, i dati più importanti
vengono proprio dalla lettura dei prismi, che nel periodo citato
hanno denotato spostamenti che vanno dai 37 centimetri agli 83
centimetri. Questi dati confermano il movimento di una vasta
porzione di versante con un'evoluzione piuttosto rapida, specie nel
settore più elevato, che mostra anche sul terreno le maggiori
evidenze del dissesto"
.
Successivamente fa una serie di valutazioni e nella sostanza
afferma che il punto di scollamento di questa massa potrebbe
trovarsi anche a 80 metri, individuando dei possibili scenari, il
primo dei quali ipotizza nell'ambito di una geometria variabile,
nel senso che si immaginano 3 scenari caratterizzati da 3
perimetri, il perimetro più pericoloso e più preoccupante è un
perimetro che evidenzia una sorta di pera, che potrebbe staccarsi -
stimata in 618 mila metri cubi - e che nella caduta potrebbe avere
uno slittamento in senso orizzontale una volta arrivata a
fondovalle di circa 911 metri, quindi riversarsi sull'abitato di
Entrèves. Questo è uno scenario che è stato ipotizzato dal geologo
incaricato dal Comune. Noi abbiamo sposato la tesi di fronte a tale
ipotesi di applicare in quest'area le condizioni più restrittive di
uso del territorio, salvo che gli approfondimenti che verranno
fatti dimostrino che non ci sono queste condizioni così elevate di
rischio, di conseguenza avere un ripensamento anche sulle aree in
edificabili. Di fronte a questa situazione è impensabile di poter
immaginare degli interventi di tipo strutturali intesi a mettere in
sicurezza né l'abitato, né la pendice. La risposta definitiva
quindi arriverà quando avremo concluso lo studio, ci sarà una
convergenza sugli scenari che possono essere ipotizzati e da quel
momento potremo attivare delle strategie di intervento. Resta
inteso che in quell'area sono da adottarsi le procedure di
protezione civile, cioè, nel caso che questi inclinometri,
costantemente monitorati, dovessero dare segnali di movimento, c'è
l'allertamento come succede qui.
Président - La parole au Vice-président Lanièce.
Lanièce (SA) - Anche questa è un'iniziativa che ho per diverso
tempo portato in Consiglio, mi sembra che questa sia la quinta o la
sesta iniziativa sul problema del Monte de La Saxe. In effetti è un
problema che ancora oggi mi suscita qualche perplessità per il modo
con cui è stato affrontato, senza ovviamente addossare nessuna
colpa diretta all'Assessore, ma qualche rilievo ai tecnici
sicuramente c'è da farlo, anche perché, come ho sempre detto in
passato, questo problema era stato sollevato nel 2000 dal Corpo
forestale in quel di Courmayeur. Nel 2001 è stato affidato un
incarico allo studio "Cancelli", siamo nel 2006 e oggi ci viene
detto che, entro la fine del 2007, avremo finalmente un'analisi
dettagliata dell'eventuale presenza di grosso rischio o meno per
quanto riguarda tale zona, e quindi con eventuali ripercussioni
sugli abitati di Entrèves e La Palud. Questa è una cosa allarmante,
nel senso che impiegare 6 anni per sapere se c'è un rischio che
possa danneggiare una comunità della nostra Regione... mi lascia
molto perplesso sulla procedura adottata. Senza stare a rivendicare
il passato, perché alla fine le polemiche servono fino a un certo
punto dovendo poi affrontare il presente, la prima cosa da chiedere
- su questo non ho avuto risposta - è la disponibilità...
(interruzione dell'Assessore Cerise, fuori microfono)
... l'importante è che vi sia la disponibilità dell'Assessore,
questo me lo ha confermato adesso a voce, ad incontrare assieme
all'Amministrazione comunale di Courmayeur la popolazione, perché
in tale situazione occorre almeno dare chiarezza, perché adesso i
cittadini di Courmayeur sentono una "campana" che dice una cosa,
quella del Comune, sentono la "campana" dell'Assessore che dice
un'altra cosa. Penso che occorra almeno su questo essere chiari,
quindi un incontro pubblico con le due amministrazioni può dirimere
tali incertezze, che sono già evidenti e che hanno sollecitato
anche una presa di posizione con una lettera inviata e una
richiesta di incontro. Va dato atto all'Assessore di aver
incontrato subito i firmatari per spiegare quali sono le situazioni
e perché la Giunta regionale giustamente ha individuato come zona
rossa questa zona. Fate un incontro pubblico dove dite come stanno
le cose, perché la gente deve sapere. Sicuramente oggi prendiamo
atto che ci vorrà ancora un anno per avere chiarezza definitiva sui
rischi che possono derivare da questa frana, ma nel frattempo
facciamo sì che il piano di protezione civile sia tutto a posto,
che vi sia la massima collaborazione fra Amministrazione regionale
e Amministrazione comunale per fare in modo che tutto sia
monitorato da adesso in poi. Occorre dimostrare ai cittadini che
c'è, anche se il tempo di ultimazione delle analisi porterà via un
anno, la massima attenzione, un monitoraggio attento della zona,
perché questa è un'altra dimostrazione di voler venire incontro ad
un'esigenza fondamentale: quella della sicurezza e di garantire ai
cittadini di poter vivere tranquillamente nelle loro case. Questa
deve essere un'azione fatta dal Comune e la Regione deve essere al
suo fianco, perché è importante dimostrare che, pur essendoci
ancora del tempo prima di avere dati definitivi - che ci
permetteranno di predisporre i vari scenari di rischio, e quindi di
attuare le procedure per la tutela e la messa in sicurezza della
zona -, si vuole dare questa garanzia di chiarezza sul perché si
sono fatte certe cose, in modo che vi sia solo una voce chiara e
non un rimbalzo di competenze. Soprattutto poi è importante
attivare fin d'ora tutte le procedure per far sì che vi sia un
piano di protezione civile, che effettui un monitoraggio continuo
della zona, a tutela dell'incolumità pubblica della zona
interessata.
