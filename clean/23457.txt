Classificazione
ZONA FRANCA



Oggetto del Consiglio n. 2559 del 8 marzo 2007 - Resoconto
OGGETTO N. 2559/XII - Ritiro della mozione: "Revisione del
sistema dei beni in esenzione fiscale".
Mozione
Preso atto della risoluzione "Tutela delle prerogative
sancite nello statuto e revisione complessiva del sistema in
esenzione fiscale", votata dal Consiglio regionale il 21 dicembre
2006 (oggetto n. 2371/XII);
Ricordati gli impegni richiesti al governo regionale e ai
parlamentari valdostani circa una loro azione nei confronti del
governo italiano affinché, sulla questione dell'esenzione fiscale
di determinati contingenti annui di generi e merci in esenzione
fiscale, sia fatta chiarezza a livello europeo;
In attesa che le iniziative portate avanti dal governo
regionale, dai parlamentari valdostani e dal governo italiano
modifichino l'attuale decisione della Commissione Europea;
Evidenziato l'ultimo punto del deliberato, in cui si impegna:
"Il Governo regionale di concerto con le Commissioni Consiliari
competenti a studiare una revisione complessiva del sistema beni in
esenzione fiscale ed in particolare i "buoni benzina" al fine di
apportare i benefici a tutta la popolazione valdostana";
Considerato che, in attesa di un chiarimento da parte della
Commissione Europea, sarebbe opportuno iniziare a riflettere su
come attrezzarsi per gestire il "dopo buoni benzina" così da essere
pronti ad attuare proposte sostitutive dei benefici derivanti dal
sistema di esenzione fiscale in atto nella nostra regione;
Il Consiglio regionale
Impegna
la Giunta a nominare un gruppo di lavoro con l'incarico
di:
- studiare una revisione complessiva del sistema dei beni in
esenzione fiscale;
- presentare entro 3 mesi alla competente Commissione
Consiliare i risultati di tale studio.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Il nostro gruppo ha ripreso una
risoluzione che era stata votata all'unanimità e sottoscritta da
tutti i rappresentanti delle forze politiche presenti in Consiglio
lo scorso dicembre, nell'ultima seduta del 2006, una risoluzione
dal titolo: "Tutela delle prerogative sancite nello Statuto e
revisione complessiva del sistema beni in esenzione fiscale". In
questa risoluzione, fatte alcune premesse, si individuavano 3
impegni precisi che il Consiglio regionale proponeva rispetto alla
questione dei buoni benzina: primo, si impegnava il Governo
regionale
"a proseguire in tutte le attività necessarie a
garantire che le prerogative regionali sancite nello Statuto di
autonomia siano tutelate da parte del Governo italiano"
. Noi
non abbiamo nessun motivo di dubitare che il Governo regionale stia
operando sicuramente in questo senso e sappiamo anche che di volta
in volta, quando il Governo fa alcuni passi, li comunica in
apertura di Consiglio, quindi rispetto a questo riteniamo che non
dobbiamo tornare sopra per richiamare tale impegno. Siamo sicuri -
ripeto - che sta facendo dei passi in questo impegno.
Il secondo impegno era diretto nei confronti dei Parlamentari
valdostani affinché si attivassero per portare la problematica alla
massima attenzione del Governo italiano, alla ricerca di una
soluzione concordata con la Regione. Rispetto a questo impegno dei
Parlamentari, abbiamo 2 atti ufficiali: c'è un atto della Camera di
mercoledì 17 gennaio 2007, presentato dal Deputato Nicco e firmato
anche dai Deputati delle forze autonomiste Brugger, Zeller, Widmann
e Bezzi, in cui, richiamata la vicenda dei buoni benzina, si
impegna il Governo ad adottare tutte le iniziative, anche
normative, volte all'attuazione degli atti comunitari in relazione
ai quali sono scaduti i termini per il recepimento, in particolare
a concertare con le Regioni Valle d'Aosta e Friuli Venezia Giulia
tutte le azioni necessarie presso l'UE a tutela dell'autonomia
speciale di dette Regioni, anche in relazione alla direttiva
2003/96 della Commissione europea. Ultimamente abbiamo visto su un
comunicato stampa che c'è stato un incontro dei Parlamentari con il
Viceministro Visco in cui è stata avanzata la richiesta che sia
rapidamente attivato un tavolo di concertazione fra Governo e
Regioni Valle d'Aosta e Friuli Venezia Giulia per decidere
congiuntamente quali azioni intraprendere verso l'UE, come
stabilito dall'ordine del giorno presentato dal Deputato Nicco alla
Camera il 17 gennaio e accolto dal Governo. Il Viceministro si è
impegnato, riferiscono i 2 Parlamentari, a concordare con il
Ministro delle politiche europee le opportune iniziative, anche se
stanno avviandosi molto lentamente.
Rispetto a questi 2 punti, quindi qualcosa si sta avviando, poco
e molto lentamente, non lo metto in dubbio, ma qualcosa si sta
avviando.
Il terzo impegno che il Consiglio regionale chiedeva era diretto
al Governo regionale, affinché, di concerto con le Commissioni
consiliari competenti, studiasse
"una revisione complessiva del
sistema beni in esenzione fiscale ed in particolare i "buoni
benzina" al fine di apportare i benefici a tutta la popolazione
valdostana"
. Anche quando si è discusso di questo tema in
Consiglio, lo stesso Presidente, o chi per lui ha fatto rilevare
che, comunque sia, può darsi che tale sistema non riesca a reggere
per tanti anni ancora, per cui forse bisogna cominciare a
prepararsi a prefigurare un modo diverso per utilizzare queste
risorse, al fine di consentire a tutti i Valdostani, non solo a chi
ha una macchina, di usufruire di tali benefici. Volutamente questo
impegno è rimasto molto generico perché è tutta una materia nuova.
Ora io credo che sarebbe opportuno, dopo 3 mesi, cominciare a
"porre mano" a tale impegno, quindi la nostra mozione nasce dalla
volontà di realizzare una risoluzione che questo Consiglio
all'unanimità aveva votato e sottoscritto, perché si cominci a
costituire un gruppo di lavoro che studi la revisione complessiva
del sistema di beni in esenzione fiscale e presenti entro 3 mesi
alla competente Commissione consiliare i risultati di tale studio.
Noi diciamo: è vero che l'impegno del Consiglio era che "il Governo
regionale, insieme alle Commissioni consiliari, deve studiare...",
però diciamo anche che ci vorrebbe una specie di istruttoria per
questo tema, in modo che le competenti Commissioni consiliari
possano già usufruire di uno studio che raccolga tutti i dati
necessari ed evidenzi eventuali ipotesi alternative possibili, su
cui la Commissione possa riflettere e suggerire ulteriori ipotesi
di soluzione: questa è la finalità della mozione che oggi
presentiamo.
Presidente
- La parola al Presidente della Regione,
Caveri.
Caveri (UV)
- Ho l'impressione, collega Squarzino, che si
faccia un po' di confusione fra la situazione dell'esenzione
fiscale dei carburanti per autotrazione - per i quali non sto qui a
riassumere le vicende che sono note a tutti - e quella più in
generale che riguarda il complesso dei beni in esenzione fiscale,
che non pone problemi di sorta a livello comunitario, tanto che
abbiamo di recente votato una legge in Consiglio che ha riordinato
tutta la questione zucchero, caffè, alcol e cose del genere. Ciò
premesso, ritengo necessario restringere l'ambito della mozione ai
soli carburanti, per i quali si rende necessaria una riflessione
specifica. Pur tuttavia va ricordato che il 10 gennaio 2007, con
deliberazione n. 1, la Giunta ha istituito l'apposito gruppo di
lavoro, a cui il testo della mozione fa riferimento, deliberazione
che ha come titolo: "Determinazioni in ordine alla problematica
concernente la distribuzione di contingenti di carburante in
esenzione fiscale per il consumo in Valle d'Aosta, istituzione di
un apposito gruppo di lavoro". In particolare, tale gruppo di
lavoro è impegnato attualmente nella ricognizione delle conseguenze
a livello amministrativo, economico, fiscale e contabile, nonché
dell'impatto di un'eventuale eliminazione dell'intero sistema di
distribuzione dei carburanti in esenzione, anche in termini
occupazionali e di organizzazione dell'Amministrazione regionale.
Inoltre è in corso di quantificazione l'entità degli introiti
presunti sulla base dei contingenti 2006, derivanti dal prelievo
dell'accisa sui carburanti non più esentati, fatto che
consentirebbe alla Regione di incamerare i 9/10 del prelievo
complessivo. È infatti indispensabile valutare primariamente le
conseguenze dirette dell'eventuale eliminazione del sistema di
esenzione fiscale sui carburanti prima di strutturare la
riflessione su come e in quale direzione trasferire i benefici per
i cittadini valdostani, tenuto conto del fatto che non risulta per
nulla impraticabile l'eventuale conservazione dei medesimi benefici
sui carburanti per autotrazione, variando le modalità di
funzionamento del sistema con cui sono erogati. A questo proposito
va chiarito che c'è stata una polemica qualche giorno fa di
Legambiente sui danni terribili... i buoni benzina... le polveri
fini dipendono principalmente dal riscaldamento, quindi quando
diciamo di trasferire i buoni sul riscaldamento... vedo il
Consigliere Bortot che scuote la testa, ma, visto che il
Consigliere Venturella è un navigatore implacabile di "Internet",
se va a vedere i dati ARPA, vedrà che c'è una tabellazione molto
chiara. Fatto salvo che non sappiamo cosa i Parlamentari si sono
detti con il Viceministro Visco, in proposito avevamo scritto una
lettera ai Parlamentari in cui avevamo chiesto loro di andare
assieme dal Viceministro Visco, ci sono andati da soli, è una
scelta, comunque non abbiamo ancora ricevuto nulla di scritto dai
Parlamentari valdostani, ma pensiamo di poter avere da loro delle
informazioni, perché tale "dossier" riguarda la Regione, quindi,
pur essendo utile il loro ruolo, sia chiaro che questo è il ruolo
della Regione.
Dalle considerazioni che precedono, riguardanti la questione
dell'esenzione fiscale, non può che nascere la richiesta ai
Consiglieri di ritirare la mozione, dal momento che i suoi
contenuti sono in corso di implementazione da parte della Giunta,
che avrà cura di aggiornare il Consiglio con i dati e gli elementi
che si renderanno man mano disponibili.
Presidente
- La parola alla Consigliera Squarzino
Secondina.
Squarzino (Arc-VA)
- Forse ero distratta dai miei
colleghi, le chiedo scusa, non ho sentito bene la parte conclusiva.
Lei chiede di ritirare perché è già tutto fatto, questo l'ho
capito, ma mi manca l'elemento temporale. Nella nostra mozione
avevamo detto che, fatto questo lavoro di istruttoria, più che al
Consiglio come prima tappa, sono le Commissioni che "sgrossano" la
questione e che dibattono i problemi, in modo che in Consiglio
arrivi la conclusione di questo... allora possiamo ritirare la
mozione, ma vorremmo avere un impegno temporale. Lei ha detto che
tale gruppo di lavoro ha iniziato a gennaio a lavorare, penso che 6
mesi siano troppi, quindi se vuole indicare un periodo di tempo in
cui presentare alle Commissioni competenti il risultato di questo
lavoro...
Presidente
- La parola al Presidente della Regione,
Caveri.
Caveri (UV)
- Nel confermarle la richiesta di ritiro
della mozione, credo si possa assumere un impegno per fine aprile,
primi di maggio di essere convocati dal Presidente della IV
Commissione per discutere l'argomento, anche perché è probabile che
da qui ai primi del mese di maggio capiremo quale delle diverse
strade si possa intraprendere, perché assieme al collega Illy del
Friuli Venezia Giulia stiamo chiedendo un periodo di "phasing out".
È infatti evidente che la cosa non è semplicissima ed è assai
probabile che la Commissione europea a metà anno scriverà
all'Italia per sapere che diavolo di fine hanno fatto questi buoni
benzina. Credo quindi si possa assumere l'impegno per i primi di
maggio di potersi presentare in Commissione.
Presidente
- La parola alla Consigliera Squarzino
Secondina.
Squarzino (Arc-VA)
- Possiamo prendere per buono questo
impegno, però invitando il Presidente a restringere al massimo i
tempi, perché se è vero che c'è tale problematica che ai primi di
giugno arriverà... è bene che almeno 2 mesi prima la Commissione e
il Consiglio possano riflettere, quindi non oltre i primi di
maggio... va bene. Ritiriamo, sulla base di questo impegno, la
mozione, riservandoci, nel caso in cui questo tempo scadesse senza
nulla succedere, di ritornare a verificare gli impegni presi.
Presidente
- La mozione è ritirata.
Il Consiglio prende atto.
