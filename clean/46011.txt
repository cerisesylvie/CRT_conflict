Classificazione
LAVORO



Oggetto del Consiglio n. 2577 del 8 giugno 2023 - Resoconto
OGGETTO N. 2577/XVI - Interpellanza: "Notizie in merito alle
ricadute sul mercato del lavoro del documento "Alleanza per il
lavoro di qualità"".
Bertin (Presidente) -
Punto n. 47. Illustra
l'interpellanza il consigliere Marquis.
Marquis (FI) -
L'iniziativa nasce a seguito
dell'approvazione con la delibera 402 del 26 aprile del piano che
costituisce "l'Alleanza per un lavoro di qualità". Il titolo ha
stimolato in me delle riflessioni e delle valutazioni relativamente
a quest'argomento, che sicuramente è un argomento di grande
attualità, molto sentito in Valle d'Aosta.
Parlare di lavoro di qualità mi sono chiesto cosa significa in
fin dei conti, io credo che immedesimandomi nell'opinione diffusa,
per lavoro di qualità si intenda un lavoro stabile, un lavoro che
dia una sicurezza per affrontare il proprio percorso di vita e che
abbia una giusta remunerazione perché io credo ancora che la gente
cerchi il lavoro a tempo indeterminato.
Prima lei ha fatto cenno su una considerazione dicendo: "i
giovani a volte hanno anche la voglia di cambiare". Io credo che i
giovani sì, hanno la voglia di cambiare perché non hanno basta
remunerazione o basta sicurezza nel lavoro di cui poter
beneficiare.
È anche di questi giorni l'articolo che è uscito sulla stampa
contenente delle riflessioni dove sono intervenute le parti
sociali, le parti anche che rappresentano il sistema Valle d'Aosta,
ad esempio, il Presidente della Camera di commercio; sono state
fatte delle analisi dove si parla in termini di remunerazione della
Valle d'Aosta come fanalino di coda italiano, che, a sua volta, è
il fanalino di coda europeo, quindi ci sono dei problemi seri da
affrontare su queste tematiche.
Condivido le osservazioni che sono state fatte dal presidente
Sapia della Camera dove dice che forse un'analisi va fatta sulla
caratterizzazione del nostro sistema produttivo, che è un sistema
produttivo a scarso valore aggiunto perché si parla prettamente, al
di là di quello che è il comparto pubblico, ma di lavori
nell'ambito di settori a bassa redditività: quello delle
costruzioni, dell'agricoltura, del turismo e dei servizi. C'è
quindi un problema, come dice lui, di bassi salari per una
produttività inferiore del lavoro in Valle d'Aosta perché abbiamo
dei lavori a basso contenuto tecnologico che hanno un basso valore
aggiunto.
Questo per dire cosa? Che va bene fare dei documenti e mettere
gli operatori e le parti interessate attorno a un tavolo, però in
definitiva noi crediamo che il lavoro di qualità lo determina il
mercato, lo determina l'economia, lo determina la salute di un
territorio perché abbiamo visto o si può vedere in altre Regioni,
ad esempio, che oggi hanno un po' meno problemi rispetto a quelli
che viviamo noi, anche se ci sono dei problemi di carattere
trasversale che preoccupano e interessano tutti; faccio degli
esempi: l'Emilia Romagna, il Trentino Alto Adige, la Provincia di
Bolzano, la qualità migliore del lavoro in quelle realtà è dettata
dal mercato, c'è un mercato che determina delle condizioni
migliori. Questo per arrivare a dire cosa? Che ci sono forse due
livelli: quelli delle azioni dirette e quelli delle azioni
indirette. Forse in questo documento c'è l'aspettativa di
affrontare le cose contingenti, che danno poi luogo, attraverso il
confronto tra le parti, a delle azioni dirette per risolvere dei
problemi che sono sul tavolo in questo momento, però, secondo noi,
bisognerebbe provare a sforzarsi per superare anche un pochettino
quest'approccio e intervenire sui fatti strutturali, perché se
andiamo a fare una ricognizione nel tempo delle azioni che sono
state fatte e quelli che
à tour de rôle
hanno messo in campo
tutti coloro che si sono avvicendati nella gestione di queste
deleghe, sono state delle azioni sempre mirate a risolvere dei
problemi contingenti, ma se noi andassimo ad analizzare poi i
singoli indicatori, vediamo che, una volta cessata la misura, la
situazione più o meno non è che ha subito delle grosse migliorie.
Pertanto con quest'interpellanza si vuole un po' chiedere qual è da
parte del Governo l'aspettativa da questo documento, da questo
percorso che è stato intrapreso e se, a differenza del passato, si
pensa anche di agire a livello di indicatori, di darsi degli
obiettivi numerici da raggiungere per capire se poi le azioni sono
state soddisfacenti rispetto alle aspettative e che possono essere
utili nel caso poi in corso d'opera vadano rintracciate per
migliorarle e per renderle più aderenti rispetto alle aspettative
dei lavoratori o dei potenziali lavoratori.
Presidente -
Risponde l'assessore Bertschy.
Bertschy (AV-VdA Unie) -
Grazie collega Marquis. Parto
dal dato che poi è finito sui giornali gli scorsi giorni: "siamo la
Regione fanalino di coda per stipendi e per crescita del reddito
pro-capite" e devo dire che ho estremamente apprezzato la
franchezza con la quale
la Chambre
ha presentato questi dati
e si è autocriticata, perché poi è vero che l'azienda pubblica fa
le sue attività e possiamo migliorare il nostro contratto di
comparto, ma devo dire che
la Chambre
ha presentato dei dati
attraverso i quali si è detta: dobbiamo fare delle cose nuove
perché gli stipendi... alla fine il reddito pro capite chi è che lo
dà oltre al servizio pubblico? Le imprese private.
Presentare quindi quel dato in maniera così critica e anche in
maniera molto trasparente io l'ho trovato molto coraggioso da parte
della
Chambre
, dell'associazione di categoria, perché questo
vuol dire anche per loro uno stimolo per ripensare il loro modello
di lavoro, la loro organizzazione insieme al settore pubblico.
Partendo da questo, come tutti i dati, andranno poi
interpretati, perché se è vero che siamo cresciuti meno, siamo
ancora ottavi in classifica e probabilmente avevamo anche uno
spazio di crescita diverso da quegli altri territori, il problema è
che alcuni territori sono continuati a crescere, quindi dobbiamo
interrogarci per capire dove non siamo cresciuti, magari in quali
settori non siamo cresciuti. "Tutto dipende dal pubblico" forse è
più facile, ci verrà poi detto che aumentiamo la spesa corrente
perché poi quando si aumentano i contratti, aumenta la spesa
corrente, però può incidere. Se dipende dal settore privato, dovrei
andare ad analizzare dove questi stipendi sono non sufficienti,
dove la redditività delle imprese non è sufficiente, perché poi nel
reddito pro capite ci siamo tutti, cittadini e imprese.
Ripeto quindi che è un dato di partenza che ho apprezzato, allo
stesso tempo immagino che se
la Chambre
e il sistema delle
imprese si è proposto con questi dati è perché sta convintamente al
tavolo di lavoro con in questo caso il Governo ma non solo con
noi.
Vengo al tema della "Alleanza per il lavoro di qualità".
Personalmente ho sentito l'esigenza di portare avanti questo
documento non pensando che sarà la soluzione del problema ma
immaginando che, per intervenire in maniera importante e anche in
maniera verticale sui settori e su tutto il mondo del lavoro, era
necessario dotarci di uno strumento di pianificazione che
coinvolgesse tutti gli attori del lavoro, dai rappresentanti di
impresa ai rappresentanti dei lavoratori al terzo settore, a tutti
quelli che hanno un ruolo, non per firmare la prima parte del
documento ma per firmare i prossimi progetti, perché con l'avvio di
questo documento che è a cavallo dei due piani del lavoro, quello
che scadrà quest'anno e quello che stiamo costruendo per un
altr'anno, dovremmo andare a interrogarci per cercare tutti di
capire dove migliorare le condizioni di lavoro, dove creare quel
lavoro di qualità che domani, per esempio, che saremo con
(omissis)
... lui chiama "Il bel lavoro".
Oggi i giovani cercano qualche cosa di diverso, ma non solo i
giovani, le persone, perché poi siamo tutti un po' così e, quando
io parlo di lavoro stabile, fra l'altro, mutuo questa definizione
perché l'ho sentita e la condivido... oggi difficilmente avremo
lavoratori che per una buona parte della loro vita, come abbiamo
fatto noi, faranno per 30-40 lo stesso lavoro, ma quello che
cercano i lavoratori è un lavoro stabile, che vuol dire condizioni
di lavoro che ti permettono di costruirti la tua vita, quindi non
precario, non part-time, non a gettone, non a chiamata; la
stabilità sta in altre condizioni, in un contesto lavorativo che ti
permetta anche di vivere il resto della tua vita. È questo che io
intendo, non il fatto che non vogliono il posto a tempo
indeterminato, però è ovvio che sono concetti diversi.
L'Alleanza del lavoro potrà aiutarci, se saremo bravi a
sostenerla e a riprenderci delle responsabilità e intervenire sui
vari settori, perché tutti potranno giocarsi un ruolo e assumersi
una responsabilità. Per esempio, è stato citato più volte in Valle
d'Aosta il tema dei contratti di secondo livello, vi ricordate
l'anno scorso voi avevate proposto in un'iniziativa analoga un
voucher per le imprese per andare a cercare i lavoratori; oggi il
tema non è mica più quello, oggi se noi ci limitassimo a parlare di
disoccupazione... in Valle d'Aosta abbiamo dei dati
sufficientemente buoni, ma quel dato non è qualitativo, è un dato
quantitativo. Noi dobbiamo cercare di superare quell'atteggiamento
rispetto al mercato del lavoro, perché altrimenti non affrontiamo i
veri problemi che ci sono da affrontare e, quando parlo di lavoro
di qualità, io parlo anche di tutto il resto del mondo del lavoro.
C'è un'osservazione da parte sua sull'attività produttiva, per me
il lavoro di qualità è anche una comunità del lavoro che sappia
essere inclusiva.
Negli scorsi giorni abbiamo presentato il tema dell'inclusione
del lavoro delle persone disabili, fra l'altro, ringrazio in aula
il ministro Locatelli per la disponibilità che ha dato a dare il
via a questa comunicazione per cercare di sensibilizzare tutti su
questo tema: il tema dell'alleanza per il lavoro di qualità si
propone di entrare nelle dinamiche di tutto il mondo del lavoro,
quindi dall'inclusione, dalla conciliazione, ai contratti di
secondo livello, alla rete dei trasporti e dei servizi che ci deve
essere per migliorare il nostro modello di lavoro che deve tenere
il passo con i tempi.
Sul tema dell'attrattività condivido o non condivido. Io dico
che in Valle d'Aosta abbiamo delle buone aziende e ce ne sono altre
che stanno arrivando e che, come in tutti i territori, fanno fatica
a trovare i lavoratori. Quando ci concentriamo sulla nostra
Regione, sembra che i problemi siano qua, ma guardate che basta
aprire un giornale tutti i giorni per sentire l'osservazione di
qualsiasi mondo delle imprese che dice che non si trovano
competenze. Dappertutto è così, quindi il tema è intervenire oggi
cercando di migliorare la nostra situazione, i lavori stagionali
probabilmente gli imprenditori si stanno interrogando su come
creare le condizioni affinché gli stagionali di tutti questi anni
possano diventare tempi indeterminati.
Abbiamo messo i primi tre milioni sugli incentivi delle
assunzioni per le trasformazioni di contratto, nel giro di due ore
abbiamo raggiunto 356 contratti, che sono diventati contratti a
tempo pieno nelle varie categorie, è positivo che questa volta sono
stati comunque contratti maggiormente di assunzioni di donne, tanti
giovani, il 21-24% di tutte le età, per dire che se avessimo anche
più risorse per andare ad aiutare le imprese a stabilizzare il
lavoro ne faremmo anche di più di queste attività, ma non è
sufficiente se non c'è un lavoro di insieme da parte di tutti gli
attori. In questi giorni si sta studiando, per esempio, e sono
sicuro che intorno al tavolo verrà fuori del lavoro, un primo
progetto sull'Alleanza per il lavoro di qualità nel settore del
turismo, ne stiamo studiando uno nel settore dell'inclusione e con
tutte le categorie cercheremo di andare a intervenire su tavoli
tematici o tavoli settoriali, perché anche la Valle d'Aosta, seppur
piccola, ha differenze nel suo mercato del lavoro tra la Bassa
Valle, la Media Valle, l'Alta Valle e ci sono condizioni di arrivo
al lavoro differenti. In più si farà, e questo lo stiamo facendo da
tempo, lo facevamo prima con l'assessore Caveri e lo faremo con
l'assessore Guichardaz, un progetto sempre più importante sulla
riorganizzazione del percorso della filiera formativa.
Il ministro Valditara ha presentato agli Assessori
all'istruzione e alla formazione l'altro giorno una sua idea di
riforma sperimentale che addirittura introduce un 4 + 2 come
progetto, bisognerà seguirlo, bisognerà esserci anche noi su questi
temi perché la formazione professionale, per esempio, per quello
che riguarda l'attività delle nostre imprese, è di fondamentale
importanza e noi dobbiamo creare le condizioni perché, seppur con
una popolazione più piccola di altre, si possono cogliere queste
occasioni per cambiare ancora l'organizzazione dei percorsi che
costruiscono le condizioni per formare i nostri giovani e far loro
acquisire delle competenze.
"L'Alleanza per il lavoro di qualità" quindi per oggi è un
progetto e una visione politica, si deve trasformare in qualcosa di
concreto e questa è un po' la scommessa che ovviamente io spero si
possa vincere nell'interesse della comunità del mondo produttivo,
della comunità lavorativa valdostana e della comunità tutta.
Presidente -
Per la replica, la parola al consigliere
Marquis.
Marquis (FI) -
Grazie Assessore per la risposta dalla
quale si è capito in effetti qual è la finalità che al momento è
più una finalità politica di mettere in contatto le parti per
cercare di individuare delle soluzioni a dei problemi. Non sono
entrato prima nel merito di aspetti particolari come l'inclusione,
effettivamente queste sono tutte tematiche che hanno un certo
rilievo, così come ce ne sono anche altre quando si tocca l'aspetto
del mondo del lavoro, però, secondo noi c'è una questione di
approccio su questo tema per poter dare delle risposte concrete che
vanno oltre alle finalità di questo tavolo, perché siamo
profondamente convinti che il lavoro lo crea solo l'impresa, il
lavoro di qualità lo può solo creare l'impresa; quando lo crea
l'impresa un lavoro di qualità? Quando è messa nelle condizioni di
poter lavorare. Se non è messa nelle condizioni di poter lavorare,
possiamo fare tutte le discussioni che vogliamo ai tavoli ma non ci
sarà nessuno disponibile ad aumentare degli stipendi, assumere più
persone a creare nuove opportunità o dare dei lavori stabili.
Questo è un problema grande che vive oggi la Valle d'Aosta e
probabilmente bisogna ragionare su leve che non sono mai state
utilizzate che abbiamo cercato già in qualche modo in aula di
evidenziare, le leve fiscali.
La Valle d'Aosta ha dello spazio per intervenire nell'agevolare
le imprese a lavorare e non abbiamo mai provato a costituire dei
tavoli per trovare delle soluzioni per ridurre per quanto ci
compete in qualche misura la pressione fiscale laddove abbiamo
delle competenze, così come uno dei problemi più grandi è quello di
raggiungere il posto di lavoro in Valle d'Aosta perché il lavoro
non è sotto casa nella maggior parte delle volte, quindi "qualità
del lavoro" significa che se io devo fare 20 chilometri per andare
sul posto di lavoro, in Valle d'Aosta mi sono già mangiato lo
stipendio, perché non posso utilizzare dei mezzi pubblici che mal
si conciliano sia per gli orari, sia per le tempistiche di
percorrenza. Questo vale anche per l'attrattività da fuori Valle,
delle persone che potrebbero essere interessate a venire a lavorare
in Valle, come fanno con degli stipendi da 1.400-1.500 euro? Si
sono già giocati lo stipendio per la strada. Questo per dire cosa?
Che i veri temi sono quelli della mobilità, sono quelli delle
politiche fiscali, ma finché non li affronteremo, secondo me, lo
dico in modo molto sommessa, possiamo fare tutti i tavoli che
vogliamo ma da quei tavoli non usciranno dei risultati che
rafforzano l'economia valdostana, tant'è che una delle
considerazioni, e forse la più pregnante che ha fatto Sapia
nell'articolo, è stata quando ha raffrontato la Valle d'Aosta alle
altre realtà e ha detto: "anche altri vivono questo problema,
persino la Svizzera, ma in Svizzera vanno meglio, perché? Perché
l'economia funziona, perché il PIL funziona". Allora il problema è
sempre lo stesso: quello che abbiamo posto sovente all'attenzione
di quest'Aula quando viene magari sottovalutato, sembra di tediare
quando si parla di PIL, è quello il problema, è di creare
economia.
Finché non creiamo economia dal valore aggiunto... anche se
volessimo fare un'analisi sull'industrializzazione della Valle
d'Aosta, non è vero che l'industria è cresciuta, c'è un processo di
perdita di peso nell'economia valdostana dell'industria nell'ultimo
decennio.
Questa è la realtà, lo dice anche Sapia quando si parla di
valore aggiunto dei settori tecnologici, è il risultato
praticamente dell'industria che manca un po' in questa direzione in
Valle d'Aosta, poi mi rendo conto che ci sono mille difficoltà per
andare in quella direzione che non è sicuramente semplice, però se
non si affrontano i nodi strutturali, possiamo risolvere le
contingenze del momento, cioè creare il voucher nella condizione di
emergenza quando si presenta un problema quest'estate e allora
bisogna trovare una misura per far fronte al fatto che abbiamo sul
tavolo, però se non entriamo nel merito e partiamo da più lontano,
dalle politiche della natalità, dei percorsi scolastici, delle
politiche per la famiglia, delle politiche infrastrutturali, noi
saremo sempre qui a leggere dei risultati e a piangerci un
pochettino addosso. Pertanto sollecito nuovamente di andare in
questa direzione, per quanto riguarda le risultanze concrete di
questo tavolo, rimango molto scettico.
