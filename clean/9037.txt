Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3558 del 14 marzo 1988 - Resoconto
OGGETTO N. 3558/VIII - SITUAZIONE OCCUPAZIONALE, PRODUTTIVA E
FINANZIARIA DELLA DELTACOGNE S.P.A..
(Interrogazione).
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
PREOCCUPATO per le voci allarmate sulla situazione
occupazionale, produttiva e finanziaria della DELTACOGNE S.p.A.,
costituita nell'aprile 1987 ripulita dai debiti ex DELTASIDER, con
200 miliardi di capitale;
RITENENDO INDISPENSABILE chiarire di fronte all'opinione
pubblica ed ai lavoratori degli stabilimenti di Verrès e Aosta la
reale situazione della DELTA-COGNE;
INTENDENDO VERIFICARE la reale entità del fenomeno degli
appalti;
INTERROGA
l'Assessore competente per conoscere:
- i risultati finanziari e produttivi del bilancio
1987;
- la situazione occupazionale al 31.12.1987, della DELTACOGNE
S.p.A., suddivisa per gli stabilimenti di Aosta e Verrès;
- di quanto si discostano i dati precedenti rispetto alle
previsioni di bilancio 1987;
- l'elenco delle ditte che lavorano in appalto all'interno
degli stabilimenti di Aosta e Verrès e il numero di
occupati.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Abbiamo, come per le altre aziende,
interpellato la ditta in questione e le risposte sono le seguenti.
Per quanto riguarda i punti nn. 1 e 3, cioè i risultati finanziari
e produttivi e il confronto con i bilanci di previsione del 1987,
questi dati non sono ancora disponibili in quanto deve riunirsi
l'assemblea per l'approvazione dei bilanci, quindi dovremo avere
cifre certe sia sui dati produttivi che su quelli finanziari.
Per quanto riguarda la situazione occupazionale, i dati
comunicati dall'azienda a seguito della nostra richiesta sono i
seguenti: per quanto riguarda la forza attiva, per lo stabilimento
di Aosta, al 31.12.87, il dato è di 2.207; per gli elettrici è di
54; per lo stabilimento di Verrès è di 63.
Per quanto invece riguarda la forza matricola, stabilimento di
Aosta: 2.575; elettrici: 52; stabilimento di Verrès: 111. Voglio
precisare che il numero di attivi superiori alla forza matricola si
riferisce a due unità che sono state comandate presso stabilimenti
di Aosta.
Per quanto concerne l'elenco delle ditte, ho telefonato
stamattina al direttore; la risposta ufficiale è che tale elenco
non è alla data odierna disponibile perchè oggetto di verifica con
le organizzazioni sindacali.
Ho telefonato ancora stamattina al direttore della Deltacogne
per fissare un incontro ed avere questi dati.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Ringrazio l'Assessore per la sua
disponibilità a dare questi dati, ovviamente non è colpa sua se in
questo caso la Cogne non ce li ha forniti, volevo pregarlo
naturalmente di trasmettermeli non appena saranno disponibili.
Volevo sottolineare al Consiglio il dato degli attivi dello
stabilimento di Aosta, che è sceso a 2.200 al 31.12.87 e che oggi
sicuramente è già in posizione inferiore. A mio parere è un dato
preoccupante e non credo che ci siano tante operazioni da fare dal
punto di vista matematico per calcolare a che livelli di
occupazione potrà portare un taglio di 700 posti di lavoro.
Più diffusamente volevo ricordare il problema dello stabilimento
di Verrès: in matricola al 31.12.87 erano 111 e soltanto 63 di
questi attivi; successivamente ci sono state ulteriori riduzioni di
personale e ulteriori riduzioni della matricola, con dismissioni di
interi settori, come per esempio di quello delle acquisizioni dei
clienti, e questo dato preoccupante collima con il margine
operativo lordo 1987, così come è stato presentato dallo stesso
giornale pubblicitario della Deltacogne, che si chiama "Speciale
Cogne".
Come già evidenziato in una interpellanza del novembre dello
scorso anno da parte del Gruppo di Nuova Sinistra, è evidente il
crollo nel 1987 rispetto al 1986 del margine operativo lordo della
Deltacogne di Verrès; in particolare, per quanto riguarda la
monetazione, si è scesi da 4.621 milioni di margine operativo lordo
nel 1986 a 2.400, cioè come dimezzamento del margine operativo dal
1986 al 1987.
C'è stata una riduzione anche nelle altre attività, in cui si è
passati da 265 a 226 milioni. Tenuto conto che la linea artistica
ampiamente pubblicizzata anche sui giornali a tiratura nazionale
non sembra aver dato dei grossi risultati dal punto di vista
economico - e mi sembra che l'avvento della lira pesante potrà
sicuramente dare dei buoni risultati, ma non è che i suoi effetti
si vedranno nel 1988 - richiamo l'attenzione della Giunta regionale
sullo stabilimento di Verrès, perchè mi sembra che la linea
gestionale di questo stabilimento porti al suicidio, alla riduzione
ed allo spegnimento di questo stabilimento.
Non vorrei che questa manovra, tipica in molte altre aziende del
settore pubblico, sia fatta per vendere questa azienda ai privati.
Credo che la Regione autonoma della Valle d'Aosta debba riaffermare
la sua volontà di intervento in questo settore, provvedendo a
concreti interventi presso l'IRI, nel caso l'IRI decida lo
scorporo, perchè se da qualcuno deve essere scorporata, non deve
certamente essere scorporata dalla Valle d'Aosta.
