Classificazione
INFORMAZIONE
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2733 del 24 settembre 1997 - Resoconto
SEDUTA ANTIMERIDIANA DEL 24 SETTEMBRE 1997
OGGETTO N. 2733/X Organizzazione e funzionalità del sito della
Regione denominato "Aosta Valley" nella rete Internet.
(Interrogazione)
Interrogazione Premesso:
- che la Regione valdostana ha, di recente, acquisito spazi
nell'ambito del sito Internet denominato "Aosta Valley";
- che tale sito risulta carente in quanto è privo di posta
elettronica che non permette all'utente di dialogare con gli
interessati al fine di rispondere a quesiti e questioni poste;
- che, inoltre, tale sito contiene informazioni dirette a
promuovere la conoscenza di alcuni "alberghi e ristorante
selezionati" discriminandoli dagli altri;
- che, al contrario, la voce ADAVA diretta a far conoscere tutti
gli alberghi operanti in Valle è stata collocata in ultima
posizione sotto la voce "Zapping" creando una confusa commistione
fra servizio pubblico ed inserzionisti privati;
- che quanto sopra mette in difficoltà lo stesso utente che non
è in grado di distinguere tra informazioni ufficiali pubbliche e
promozione commerciale;
Ciò premesso, i sottoscritti Consiglieri regionali
Interrogano
l'Assessore competente per sapere:
1) quanti utenti abbiano visitato il sito di cui sopra in
generale e le pagine acquisite dalla Regione in particolare, e
quali strumenti di controllo sono stati attivati dalla Pubblica
Amministrazione al fine di valutare l'efficacia dell'iniziativa in
termini di costi-benefici;
2) perché non risulti attivato un servizio di posta
elettronica;
3) se è stata fatta, a suo tempo, un'analisi dei costi
dell'iniziativa alla luce dei limiti suesposti tenendo conto delle
tariffe di mercato vigenti all'epoca;
4) se non ritiene opportuno fare conoscere il sito Internet
dell'ADAVA tramite la promozione e la pubblicità turistica della
Valle d'Aosta.
F.to: Dujany - Lanièce - Marguerettaz - Aloisi
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) In risposta all'interrogazione presentata si
precisa che non risulta che la Regione abbia recentemente proceduto
all'acquisto di spazi nell'ambito del sito Internet denominato
"Aosta Valley". L'unica area informativa acquistata circa un anno
fa è quella relativa al particolarismo valdostano, proposta in tre
lingue: italiano, francese e inglese, a più di 50 milioni di utenti
Internet a livello mondiale e di cui l'Amministrazione regionale
detiene la proprietà.
Tale iniziativa ha avuto ad oggi un grande numero di contatti,
75.608 su un totale di circa 113mila accessi al sito "Aosta Valley"
ed è stata affidata alla società Baratti, alle tariffe vigenti sul
mercato e per le motivazioni già illustrate nella risposta
all'interrogazione oggetto n. 2108, dibattuta nel Consiglio
regionale del 25 settembre 1996.
Non si è trattato della realizzazione di un prodotto
informatico, ma piuttosto di un prodotto pubblicitario editoriale,
comprensivo della ricerca, realizzazione e traduzione dei contenuti
nonché dei loro rispettivi collegamenti e della loro migliore
vestizione grafica, per permetterne la più agevole e adeguata
consultazione su un media diverso dalla carta stampata e che si
chiama Internet.
L'albergazione tecnica di tale area informativa era stata
collocata presso il sito Baratti e Associati per l'immediatezza
della fruizione del prodotto commissionato e per evitare qualsiasi
rimpallo di responsabilità, in attesa di completare alcune
iniziative telematiche in corso che stanno portando la Regione a
disporre entro la fine di ottobre di un proprio sito Internet, su
cui verranno rese disponibili queste ed altre informazioni.
Il fatto poi di aver mantenuto per l'Amministrazione regionale
il copyright di quanto realizzato, le permette di riutilizzarlo in
ogni momento semplicemente travasando le informazioni e la grafica
sul sito ritenuto più opportuno, ad esempio il sito istituzionale
regionale, o eventualmente veicolandolo anche con altri media.
Il sito Internet denominato "Aosta Valley" non è comunque il
sito dell'Amministrazione regionale, ma un sito privato che
contiene informazioni sulla promozione turistica telematica della
Valle d'Aosta, come molti altri siti Internet: "Valle d'Aosta on
line", "From Italy", "Window on Italy", eccetera. Questo sito è
identificato dall'indirizzo Internet: "w.Aosta Valley.com", ed è
strutturato su due sezioni: "Il particolarismo valdostano", area
acquisita dall'Amministrazione regionale, e "Il cuore delle Alpi al
centro dell'Europa", area di proprietà dei gestori del sito stesso.
Questa seconda area contiene poi tre sottosezioni: "Voilà la
Vallée", che contiene le informazioni turistiche apparse sul
mensile "Gente mese"; "Informazioni utili", che contiene
informazioni varie oltre all'elenco e alla pubblicità su Internet
di alcuni alberghi e ristoranti; "Zapping", che contiene i
collegamenti ad altri siti non gestiti da "Aosta Valley", quali
quello del sito di proprietà ADAVA.
In seguito a delle specifiche richieste ADAVA, la società che
gestisce il sito ha già eliminato i link ad alberghi e ristoranti
selezionati a favore del link ADAVA, e posizionato lo stesso nella
sottosezione Voilà la Vallée, quindi non più nello "Zapping" ma in
"Voilà la Vallée", assicurando così una visibilità maggiore e una
collocazione migliore del collegamento all'Associazione degli
albergatori della Valle d'Aosta.
Anche se possibile, non era all'epoca interesse della Regione
disporre di un servizio di posta elettronica e pertanto ciò non era
stato richiesto.
Tutto ciò premesso, desideriamo comunque ringraziare gli
interpellanti di aver posto quest'interrogazione, poiché essa
coglie e mette in risalto quanto insito nello sviluppo stesso di
Internet e che d'altronde costituisce probabilmente la ragione
fondamentale del suo rapidissimo sviluppo; non esiste
regolamentazione o restrizione possibile sulla diffusione
dell'informazione attraverso tale mezzo.
Questo fatto ha reso possibile per chiunque inserire
informazioni riguardanti i soggetti plurimi, senza necessità di
autorizzazione preventiva. Fatta eccezione della specifica area
informativa sul particolarismo, commissionata espressamente dalla
Giunta regionale nel sito "Aosta Valley" esaminato, come in quelli
di molti altri soggetti, vedasi ad esempio "La Valle d'Aosta on
line" di Filmaker, sono in effetti presenti contemporaneamente
informazioni che possono apparire di origine pubblica, a fianco ad
altre che sono prettamente di natura commerciale. D'altra parte la
tecnologia attuale ha reso realizzabile la navigazione da un
deposito di informazione - sito - ad un altro, senza che
l'utilizzatore finale ne abbia una chiara percezione, anche se
nella realtà le informazioni sono fisicamente contenute in
calcolatori sparsi sull'intero pianeta: basta fare un click con il
mouse sulla scritta che indica quel sito e l'utente può consultare
l'informazione ivi presente. È anche per queste ragioni che la
Giunta regionale ha deciso di procedere alla realizzazione di un
sito ufficiale della Regione.
Per evitare commistione fra pubblico e privato e chiarire fin
dalla sua ricerca che si tratta del sito ufficiale regionale, il
suo indirizzo Internet conterrà il prefisso "Regione", attribuito
ai soli enti pubblici: "www.Regione.Aosta.it". Il nome Aosta non è
l'unica, in quanto altri sono previsti: "Aoste", "Valle d'Aosta",
"Vallée d'Aoste".
Oltre a contenere ogni sorta di informazione, dati e procedure
di carattere istituzionale e non commerciale, tale sito conterrà i
collegamenti a tutti i siti significativi che propongono
informazioni anche commerciali sulla Valle d'Aosta e a siti della
pubblica amministrazione o altri particolarmente significativi per
la Regione Valle d'Aosta.
La realizzazione del sito Internet regionale non è che una quota
parte di un progetto estremamente avanzato, denominato Rete civica,
che l'Amministrazione regionale sta completando e che prevede una
serie di interventi ad ampio raggio per lo sviluppo e il sostegno
dell'utilizzo di Internet in Valle d'Aosta, che vanno dalla
realizzazione del sito istituzionale regionale alla possibilità di
posta elettronica fra cittadini, fra amministrazioni, e fra
cittadini e amministrazione, alla possibilità di abbattere i costi
di telecomunicazione e di accesso ad Internet.
La possibilità per tutti i cittadini valdostani di collegarsi a
Internet al solo costo di una telefonata urbana, la fornitura
gratuita dell'accesso all'e-mail - posta elettronica - al sito
istituzionale regionale e ai gruppi di discussione nel corso della
giornata, oltre all'accesso full Internet per un'ora in un orario
serale, sono altrettanti tasselli fondamentali di questo
progetto.
Nel corso del mese di ottobre è pianificata l'entrata in
servizio del sito istituzionale con una prima serie di
informazioni, dati e procedure, in collegamento con l'Ufficio
stampa, l'istituendo ufficio relazioni con il pubblico e le
segreterie dei singoli assessorati. L'obiettivo finale è di
riuscire a fornire sul computer a casa e in accessi pubblici e
decentrati uno schema di documento, le informazioni sullo stato
della pratica, la risposta ai quesiti posti, la conferma di una
prenotazione, al fine di consentire un effettivo miglioramento del
rapporto fra cittadini e la pubblica amministrazione.
Saranno egualmente presenti sin da subito tutti i collegamenti
ad ogni sito conosciuto e segnalato che abbia informazioni
concernenti la Valle d'Aosta, raccolti per argomento in una
arborescenza in corso di realizzazione e finalizzata ad agevolare
l'utente nella ricerca della corretta informazione.
Seppure in versione bozza e in veste grafica non ultimata, è già
consultabile in rete per test l'attuale struttura del sito
regionale; chi è interessato ad ulteriori approfondimenti è
invitato a prendere contatto fin da ora con la competente struttura
dell'Amministrazione regionale, che sarà lieta di raccogliere ogni
suggerimento in merito.
Per quanto prima evidenziato e per aiutare l'utente nella
navigazione, il passaggio dall'informazione ufficiale
dell'amministrazione a quelle veicolate da attori diversi sotto la
loro propria responsabilità sarà segnalato da apposito messaggio di
avvertimento.
Fin da subito è ugualmente prevista nel corso del mese di
ottobre l'attivazione non solo della posta elettronica con
l'Amministrazione regionale, ma anche la sperimentazione di un
sofisticato strumento di instradamento automatico al corretto
destinatario dei messaggi inviati dal cittadino, anche in presenza
di messaggio con destinatario non chiaramente identificato.
Infine, in concomitanza con l'attivazione del sito ufficiale
regionale su Internet verranno egualmente attivati strumenti di
dialogo telematico e di posta elettronica, oltre ad altre azioni di
assistenza, sostegno e monitoraggio, tanto all'esterno
dell'Amministrazione regionale quanto al suo interno.
Presidente Ha chiesto la parola il Consigliere Dujany.
Dujany (Aut) Non so se sia a seguito di quest'interrogazione o
meno, ma prendo atto con piacere della volontà del Governo
regionale di cambiare atteggiamento per il futuro rispetto a questa
problematica, e quindi dell'esigenza indicata oggi dall'Assessore
di andare ad individuare un proprio sito ufficiale della Regione,
evitando in futuro di andare ad elargire contributi e spese a
favore di soggetti privati, in questo caso specifico collocando
dell'informativa qual è quella di interesse regionale nell'ambito
del sito Baratti, evitando in futuro di distinguere fra
informazioni pubbliche e promozione commerciale.
Quindi prendo atto con piacere; la nostra interrogazione era
proprio finalizzata ad evitare che in futuro non continuassero di
anno in anno ad essere finanziati contributi inutili, come è stato
fatto nello scorso anno.
In particolare, era del tutto assurdo questo comportamento alla
luce del fatto che il mondo Internet è un mondo che permette
l'accesso a tutti i cittadini, nessuno escluso, e quindi pareva
quasi assurdo pensare che la Regione, anziché acquisire un proprio
sito così come l'ADAVA con minori energie era riuscita a fare,
andasse invece a elargire risorse a vantaggio di pochi, acquisendo
questi spazi e tra l'altro portando all'utente un'informativa
enormemente conflittuale e poco chiara fra servizio pubblico e
inserzionisti privati.
C'è un secondo aspetto che vorrei evidenziare e questo è a
conferma dell'iniziativa sbagliata che è stata fatta nell'anno
passato: l'impossibilità - da quello che risulta anche dalla
risposta dell'Assessore - di valutare l'iniziativa in termini di
costi-benefici proprio perché, non essendo stato attivato un
servizio di posta elettronica, tutto questo non permette alla
pubblica amministrazione di valutare se il denaro pubblico elargito
a favore di privati abbia portato o porti un reale beneficio a
favore della Valle d'Aosta più in generale.
Fra l'altro, non essendo stato attivato un servizio di posta
elettronica, neppure quegli interlocutori che abbiano avuto
intenzione di conoscere meglio la Valle d'Aosta potevano
interloquire e stabilire una dinamica di conoscenza reciproca
dell'offerta turistica della Valle d'Aosta.
Vorrei evidenziare un ultimo profilo: che sarebbe stato molto
più opportuno, alla luce del fatto che l'ADAVA il suo posto di sito
Internet lo ha già da tempo, anche in tutta la promozione e
pubblicità turistica della Valle d'Aosta far conoscere questo sito
Internet in tutta la pubblicità, in modo tale che - avendo l'ADAVA
già attivato il sito Internet e la posta elettronica - potesse il
mondo degli albergatori entrare direttamente in collegamento con
tutti i possibili utenti che avessero avuto intenzione di meglio
conoscere il nostro ambiente valdostano e l'offerta turistica più
in generale di cui disponiamo.
Presidente Ha chiesto la parola l'Assessore al turismo,
commercio e sport, Agnesod, per fatto personale.
Agnesod (UV) Volevo solo precisare che la Regione non ha
acquistato niente, non ha speso nulla.
Questo mi sembra un aspetto molto importante da evidenziare,
altrimenti si parte da un presupposto sbagliato e si costruisce
tutta un'impostazione che non ha niente a che vedere con le
conclusioni che si tirano.
