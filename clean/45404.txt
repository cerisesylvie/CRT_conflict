Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
TRASPORTI E VIABILITÀ
Autostrade e trafori alpini



Oggetto del Consiglio n. 2158 del 12 gennaio 2023 - Resoconto
OGGETTO N. 2158/XVI - Interrogazioni: "Interlocuzioni con
ANAS S.p.A. in merito ad un aggiornamento del piano di interventi
da eseguire nella zona del Comune di Pré-Saint-Didier coinvolta
nell'evento franoso" e "Opere urgenti per la messa in sicurezza del
tratto stradale in Comune di Pré-Saint-Didier interessato dal
fenomeno franoso e interpellanza: "Stato dei lavori di ripristino
del tratto di strada statale 26 nel Comune di Pré-Saint-Didier
danneggiato dall'evento franoso del 25 dicembre scorso".
Bertin (Presidente) -
Il punto 39 è discusso
congiuntamente con i punti numero 21 e 22. Consigliere Lavy, ne ha
facoltà.
Lavy (LEGA VDA)
- Diciamo che nella sfortuna generale di
quello che è successo siamo stati fortunati che quell'evento
franoso che ha colpito la strada statale 26 del Comune di
Pré-Saint-Didier, strada che porta a la Thuile, sia capito il
pomeriggio del giorno di Natale, perché se fosse capitato il giorno
prima o magari il giorno dopo, oggi non saremmo qui a parlare
solamente di danni ma magari anche di feriti, o peggio di morti. E
in più bisogna anche considerare che, per fortuna, i massi che sono
caduti non sono andati ancora più giù, sulle case, come era già
successo qualche decennio fa.
Lei, Assessore, si è subito mosso, è andato a fare un
sopralluogo sul posto, io sono andato uno o due giorni dopo di lei,
non ho osato fare le foto come ha fatto lei nei buchi o vicino ai
massi, ma comunque la stazza delle rocce che sono venute giù è
stata veramente molto importante e alquanto impressionante.
E questo ovviamente fa capire un poco anche il senso di porre in
essere delle azioni da fare per evitare o almeno limitare certi
eventi futuri, proprio perché io sono stato accompagnato dal vigile
di Pré-Saint-Didier perché col Sindaco con cui mi ero sentito e con
cui avevo concordato un incontro... poi il giorno stesso aveva
degli impegni e quindi, va beh, poco importa.
Però, appunto, il Vigile mi ha mostrato come i lavori erano
iniziati, sono andato a vedere appunto alla mole delle rocce cadute
e guardando a monte si vede proprio che il monte è brisé, direi
proprio che ci possono essere nel corso del tempo eventuali rischi
di nuovi crolli, ecco perché bisogna in qualche maniera portare
avanti il discorso di prevenzione, che è assolutamente fondamentale
per evitare eventi simili o almeno limitare altri eventi
simili.
I lavori sono stati celeri, già da subito, su questo non c'è
niente da dire, c'è stato il problema del cavillotto della CVA, c'è
stato il problema ultimamente della neve che ha rallentato un poco
i lavori, però bisogna dire che, al di là di tutto, ci si è mossi
subito, anche perché si sa benissimo che la strada statale è
fondamentale nella viabilità e per fortuna comunque che esiste
anche una strada parallela, alternativa, per raggiungere la Thuile,
quindi anche la stagione turistica di La Thuile è stata salvata,
perché altrimenti, appunto, se non avessimo avuto questa strada al
Colle San Carlo, La Thuile almeno dalla nostra parte sarebbe stata
- e anche dall'altra parte, perché il Colle è chiuso - sarebbe
stata totalmente isolata. E qui quindi si capisce anche
l'importanza di avere dei collegamenti intervallivi che creino
delle sorte di vie di comunicazione alternative. E credo che
appunto sulla strada del Colle San Carlo si debba concentrarsi in
maniera maggiore, ma adesso le dirò il perché.
Con questa interpellanza e anche con le interrogazioni del
collega Aggravi e della collega Foudraz, si vuole un poco porre
l'accento sul futuro, o meglio innanzitutto sullo stato attuale dei
lavori, ma anche sui rapporti con ANAS e ovviamente anche sul costo
dei lavori attuali e capire un poco se anche, per esempio, il
paramassi che si sta costruendo diventerà in qualche maniera
definitivo, se si vogliono fare altri tipi di opere più a monte per
proteggere l'area, e capire anche, inoltre, cosa si vuole fare di
quella strada e cosa si vuole fare di quel monte che, sotto tanti
punti di vista, è da mettere in sicurezza, che poi è una voce che
proviene proprio da La Thuile per una sorta di preoccupazione per
quanto riguarda questi fine settimana, perché adesso, bene o male,
la stagione turistica principale è terminata, nei fine settimana
c'è molto più un turismo mordi e fuggi, che appunto, a detta di
diverse persone che ho sentito da La Thuile potrebbe essere
condizionato in negativo dalla chiusura della strada anche nei fine
settimana. Quindi io le chiederei, attraverso l'interpellanza: "Se
comunque nei rapporti, nelle sue consultazioni con ANAS abbia o
meno valutato la possibilità di aprire la strada nei fine settimana
e di chiuderla, magari lunedì, fino al venerdì pomeriggio per i
lavori".
Altra questione appunto riguarda la strada del Colle San Carlo,
perché ovviamente, passata questa emergenza, si dovranno fare anche
tutta una serie di altri tipi di ragionamenti, perché per fortuna
che c'era quella strada, però ci sono essenzialmente forse due tipi
di problemi. Il primo problema: la questione del sottofondo che, a
quanto so, la strada del Colle San Carlo non ha, quindi con una
mole di traffico superiore rispetto a quella consueta c'è un
problema per cui c'è la creazione anche di dossi e di diversi
avvallamenti che sarebbero ovviamente evitati se il traffico fosse
stato minore, però appunto come "piano B" quella strada, se ne vede
l'efficacia, meriterebbe interventi in questo senso
E poi anche la questione della sicurezza riguardo ai guardrail,
perché scendendo verso La Thuile ci sono un buon numero di
guardrail, mentre scendendo dall'altra parte verso Morgex, quindi
salendo da Morgex verso La Thuile i guardrail sono un poco
mancanti.
Questi ovviamente sono tutti ragionamenti che si potranno fare
successivamente passata l'emergenza, però appunto con questa
interpellanza insieme con le interrogazioni dei colleghi si chiede
un poco il punto della situazione e quali siano le prospettive in
futuro per garantire la sicurezza e anche un'eventuale viabilità
alternativa da migliorare.
Presidente -
Risponde l'assessore Marzi. Risponde alle
tre iniziative sommando i tempi.
Marzi (SA)
- Innanzitutto, prima di rispondere prendo
atto con rispetto - come ha fatto lei, collega Lavy, e a nome di
tutto il Consiglio - del fatto che l'evento franoso oggetto di
queste iniziative non ha visto coinvolte delle persone. Tra
l'altro, il modo in cui lei ha presentato l'iniziativa, a
differenza di alcune repliche, evidenzia il fatto che la permanenza
qui in solo due anni... come dire, mantiene un atteggiamento
cortese, a differenza del fatto che invece chi ha frequentato da
più tempo tende a sgridare altri dei problemi che, di fatto, ha
creato lui.
In tal senso - e rispetto al fatto che in una qualche maniera
sono state rappresentate codeste cortesie - è inutile anticipare
che, in accordo con il presidente Lavevaz e la Protezione Civile, è
stata avviata la procedura per la dichiarazione per lo stato di
calamità ai sensi dell'articolo 12 della Legge Regionale 5/2001, da
parte del Presidente della Regione, che consentirà naturalmente di
operare con ancora maggiore efficacia e rapidità nella
realizzazione dei successivi interventi.
A proposito del fatto che lei giustamente ha chiesto, rispetto
ad un'iniziativa che si frappone in un momento nel quale si sta
continuando a lavorare, - io, ad esempio, ho cambiato la lunga
risposta che vi rappresenterò varie volte già nel corso del
pomeriggio - entro la fine della settimana prossima,
compatibilmente con le condizioni meteo, saranno ultimate le opere
di protezione previste e ANAS provvederà alla completa riapertura
della Strada Statale 26 a compimento con La Thuile (quindi il fine
settimana della prossima settimana).
ANAS, su nostra richiesta, avvisati già i comuni di La Thuile e
di Pré-Saint-Didier, ha ordinato l'utilizzo provvisorio della
Statale 26 nelle giornate di domenica 8 e lunedì 9 gennaioa senso
unico in direzione di Pré-Saint-Didier con la salita di La Thuile
dalla strada regionale del Colle San Carlo. Questa riapertura, come
da lei richiamato, ha consentito di garantire il miglior rientro
possibile dei turisti da La Thuile in un ponte festivo
caratterizzato da nevicate. La riapertura della statale ha sgravato
il traffico della Strada Regionale 39, che fin da subito, a seguito
della frana, ha garantito il collegamento con La Thuile attraverso
il Colle San Carlo, secondo quanto disciplinato da un apposito
piano d'intervento denominato "piano speditivo".
Detto piano è stato strutturato proprio per essere attivato nel
caso di eventi sulla strada statale 26 che possano naturalmente
pregiudicare la sicurezza degli utenti. Il piano prevede la
sinergica partecipazione di Regione, ANAS, Comuni coinvolti,
Centrale Unica del Soccorso, Corpo Forestale e Stazione di Polizia
per la gestione delle procedure di allertamento, di presidi e mezzi
operativi, pannelli e mezzi informativi. Il fatto che dal 2016
esista un piano di questo tipo evidenzia al contempo l'importanza e
la fragilità di questo tratto di strada.
Martedì 10 dicembre abbiamo incontrato ANAS per definire il
cronoprogramma per la riapertura definitiva della Strada Statale 26
e condividere i futuri interventi da eseguire per la mitigazione
del rischio. Nel corso dell'incontro, al fine di continuare ad
assicurare maggiore scorrevolezza e minori disagi sulla Regionale
39 sino alla riapertura definitiva della Statale, abbiamo chiesto
ad ANAS, che ne ha condiviso l'opportunità, di ripetere l'apertura
provvisoria della Statale 26 per i prossimi due weekend. Lavoreremo
naturalmente comunque anche questo sabato a strada aperta nel
tratto dove stiamo rinforzando a tergo del rilevato dove dobbiamo
fare uno scavo che non prevede il passaggio di mezzi.
A seguito spiegherò in che senso si sta trattando questo
scavo.
Evidenziando che, qualora le condizioni meteorologiche non
presentino criticità nel corso delle prossime giornate lavorative,
si prevede il completamento del rilevato nel corso della prossima
settimana; in tal caso naturalmente la richiesta per le giornate
del 21 e 22 gennaio sarà da intendersi superata dalle successive
comunicazioni per la riapertura naturalmente completa del
transito.
Sin dal momento in cui si è verificato il crollo, le
interlocuzioni hanno riguardato tutti gli aspetti inerenti alla
gestione dell'evento: i lavori da porre in essere nell'immediato;
la suddivisione dei compiti tra i soggetti; l'individuazione dei
definitivi interventi per la mitigazione del rischio e, sin da
subito, si è intervenuti per riportare a un livello accettabile il
rischio, come indicato dal geologo regionale nella sua relazione
post evento del 26 di dicembre.
L'insieme degli interventi indicati comprende: l'immediata
realizzazione di un rilevato paramassi provvisorio per ridurre il
rischio sulla Statale 26 e sulle case presenti nella zona, anche se
le stesse fortunatamente non sono state interessate dalla caduta di
massi, ma, semplicemente, dei giganteschi massoni si sono
avvicinati anche a loro, superandole - li chiamano di fatto massi
ciclopici, però l'ho ripetuto talmente tante volte, massi giganti;
la bonifica del canalone interessato dallo scivolamento dei massi;
la bonifica della Strada Statale 26 dai massi ciclopici che ne
hanno invaso la sede; il ripristino della viabilità con l'adozione
di una procedura di gestione della stessa da attivare in caso di
condizioni meteo tali da poter determinare nuovi crolli.
Lo stato di esecuzione di tali interventi ad oggi è il seguente:
il 28 dicembre è stata effettuata la bonifica della strada statale
26 dai massi ciclopici che ne hanno invaso la sede; il 5 gennaio
sono stati ultimati i lavori di bonifica del canalone con
ripristino dei gradoni preesistenti; i lavori di costruzione del
rilevato paramassi sono in fase di ultimazione, siamo circa al 70%,
confidiamo terminino entro la fine della prossima settimana,
naturalmente meteo permettendo. Perché meteo permettendo? In
generale perché il fatto che fortunatamente per la vallata e per la
Valle d'Aosta è una fortuna che nevichi, ma in quella zona, che chi
la conosce sa essere particolarmente ombrosa e anche di fatto molto
fredda, la neve il giorno dopo non può essere soffiata via, ma deve
essere spalata e spalata a mano: per cui naturalmente questo ha
creato dei problemi dopo le nevicate di domenica e lunedì, perché
martedì mattina è stato necessario passare metà mattinata a spalare
a mano la zona, prima di ricominciare di nuovo la costruzione del
rilevato.
Il rilevato, che io continuerò a definire nella risposta che sto
dando, è un muro - di cui adesso definirò anche le misure - dietro
il quale, in teoria, andrebbe scavato il famoso vallo.
Da ignorante qual sono che di fatto da
idiot savant
negli
ultimi due anni ha provato a imparare la gergalità e quindi il
verbum
delle persone con le quali
pro tempore
ho la
fortuna di lavorare, ho anche imparato che rilevato e vallo spesso
vengono scambiati: noi chiamiamo valli i muri, in realtà i valli
sono gli scavi che vengono fatti dietro i rilevati e i rilevati
sono appunto questi muraglioni, chiamiamoli così.
ANAS ha inoltre ripristinato la sede stradale sistemando le
voragini create dalla caduta di enormi blocchi di dimensioni sino a
circa 70 metri cubi e posando le protezioni in sostituzione dei
guardrail divelti dal crollo.
Il rilevato in corso di costruzione presenta una lunghezza di 43
metri, per un'altezza di 5 metri e 50. La sua altezza è variata
anche in funzione della difficoltà di scavare un vallo a monte, a
causa della presenza di un cavo di proprietà di CVA da 132.000
volt, come da lei richiamato, che implica tempi troppo lunghi per
essere spostato e che obbliga alla preparazione di un fosso, cioè
di uno scavo a valle del cavo e del rilevato stesso. Per cui di
fatto noi ci troveremo ad avere che cosa? Un rilevato, cioè questo
muro paramassi, lungo 43 metri e alto 5 metri e 50, e dietro a
questo rilevato, quindi guardando verso la cima del versante, si
sarebbe dovuto scavare il vallo. Purtroppo c'è la presenza di
questo cavo da 132.000 volt per cui si è deciso di superare il cavo
e di fatto verrà scavato un fosso, che interverrà assieme a un
gigantesco masso di circa 200-250 metri, cubi che sembra un disco
volante; lei avrà avuto l'occasione di vedere, che dovrebbero fare
da trampolino nel momento in cui si stanno facendo le prime opere,
appunto di natura provvisoria. L'opera offre buone capacità di
mitigazione, definite sulla base di analisi della dinamica di
possibili nuovi eventi anche per volumi rocciosi di significative
naturalmente dimensioni.
Gli interventi sono stati attivati in regime di somma urgenza
sin dal giorno successivo al crollo nel pomeriggio del 26 dicembre
2022. Si è data ai lavori massima continuità lavorativa: imprese,
tecnici regionali e volontari attivati dai comuni di
Pré-Saint-Didier e La Thuile, oltre naturalmente ai due sindaci,
hanno lavorato in piena sinergia anche durante tutti i giorni
festivi. Il costo complessivo delle opere tra Regione e ANAS ad
oggi è stimato sinora in 300.000 euro al netto di eventuali
ulteriori problematiche che man mano potrebbero emergere. Le
valutazioni geologiche successivamente eseguite con tecniche di
precisione hanno evidenziato la necessità di realizzare ulteriori
opere, a carattere definitivo, di mitigazione del rischio a monte
della 26. Nelle valutazioni geologiche sono state prese in grande
considerazione gli effetti dovuti ai cambiamenti climatici che
determinano nuovi tipi di fenomeni franosi, sempre più
imprevedibili, caratterizzati da rapide fusioni del manto nevoso,
anche in periodo invernale, che, aumentando la presenza di terreno
saturo d'acqua, favoriscono infiltrazioni, instabilità e il
successivo distacco delle masse rocciose.
I successivi interventi individuati per mitigazione del rischio
prevedono la realizzazione di tre valli barriere paramassi, una
delle quali a monte del rilevato paramassi in corso di
realizzazione, in modo da estendere l'area di protezione a monte
della strada statale in una logica d'interventi collegati e
ricompresi in un'unica e organica strategia di mitigazione del
rischio, per costi complessivi, tra noi e ANAS, che a oggi
assommano, molto "spannometricamente", a circa 6.000.000 di
euro.
Rispondo ora al terzo quesito posto nell'interrogazione della
collega Foudraz, rispetto ad altre zone sul territorio a
considerare a rischio frana e in ordine agli interventi programmati
a protezione della viabilità. Dalla mappatura di propensione al
rischio stabilita dalla Legge Regionale 11/98, tutti i comuni della
Valle d'Aosta presentano aree classificate a pericolosità di
rischio idrogeologico alta e media, per una copertura complessiva
dell'83.2% del territorio regionale. Riguardo al rischio frana su
tratti della viabilità, la somma tra strade comunali, regionali,
statali, porta a un totale di rete viaria di 1592 chilometri. Di
questi 218 sono classificati ad alta pericolosità e 878 a media
pericolosità.
Questi dati - oltre a far emergere come il nostro territorio sia
naturalmente e diffusamente esposto a fenomeni di natura
idrogeologica - fanno comprendere come non sia possibile
intervenire diffusamente su tutto il territorio regionale a meno,
di fatto, di coprire tutti quanti i versanti di rilevati e valli
invece che continuare a vedere il nostro splendido verde.
Pertanto la strategia che abbiamo strutturato nel corso dei
lustri si basa su una gestione di mitigazione dei rischi che
individua le azioni di protezione da realizzare in una prospettiva
di sostenibilità sia economica che sociale.
Il sistema di gestione dei rischi in Valle d'Aosta si fonda
quindi sull'applicazione di una serie di misure di natura
conoscitiva e di monitoraggio del territorio e dei singoli fenomeni
di dissesto che concorrono a individuare le priorità e le modalità
attuative d'intervento in piena sinergia con tutti i soggetti che
vivono, presidiano e proteggono le nostre montagne. È questo un
modello di gestione che c'è stato riconosciuto di eccellenza in
diversi contesti. A brevissimo dovremmo dare tra l'altro contezza
rispetto alle ultime attestazioni di stima che abbiamo ricevuto a
livello scientifico e internazionale.
Nel quadro delle conoscenze del territorio, in continua
evoluzione e aggiornamento, abbiamo negli ultimi anni sviluppato
l'utilizzo delle nuove tecnologie di tipo satellitare per il
controllo sia delle frane attive che per il dissesto idrogeologico
e valanghivo. In tale ambito la nostra Regione, come appena detto,
è tra quelle leader a livello nazionale. Per quanto riguarda le
frane, la priorità d'intervento è ovviamente data dalle aree
oggetto di dissesto al fine di mitigare il rischio incombente su
abitazioni o vie di comunicazioni.
Le priorità di realizzazione degli interventi, anche ai fini
dell'applicazione della Legge regionale 5/2001, sono definite
secondo i criteri previsti dalla deliberazione della Giunta
Regionale 77 del 2018. Ricordo anche, come più volte richiamato in
Consiglio regionale, che sulla 5 del 2001 siamo intervenuti
prevedendo la possibilità di finanziare anche i sistemi di
monitoraggio attivi che ho citato pocanzi.
Sulla scorta quindi delle informazioni provenienti dalla
mappatura delle aree a rischio, dal monitoraggio del territorio e
dalla segnalazione dei comuni, si delinea un quadro d'insieme delle
esigenze che viene definito sempre più nel dettaglio mano a mano
che si sviluppano studi di approfondimento e ipotesi
d'intervento.
Alla data del 31 dicembre gli interventi in corso per far fronte
ai danni di rischio idrogeologico ammontano a una spesa di 2.5
milioni di euro. Mentre per l'altro ambito di rischio, accentuato
dai cambiamenti climatici, quello valanghivo, sono stati installate
opere di protezione per 7.5 milioni di euro. In particolare
riguardo agli interventi da lei richiamati inerenti ad aree
considerate a rischio frana che interessano la viabilità, il DEFR
2023-2025 approvato da questo Consiglio individua quindici
interventi che saranno realizzati direttamente dalla Regione per
una spesa complessiva di circa 16 milioni di euro, di cui 6 milioni
di euro finanziati dallo Stato.
Nel 2021 sono stati impiegati 10 milioni di euro e nel 2022 13
milioni di euro. In somma urgenza tra il 2021 e oggi sono stati
effettuati 25 interventi per 5,2 milioni di euro. Tra il 2020 e il
2022 sono stati investiti complessivamente - tra interventi della
Regione, contributi ai Comuni e somme urgenti - circa 35 milioni di
euro. Si tratta di una programmazione mirata a contenere il rischio
attraverso l'installazione e la manutenzione di opere di protezione
di diverse strade regionali da caduta massi e frane. Questa
programmazione viene via via integrata da interventi che si
presentano urgenti, come quello avvenuto il 25 dicembre scorso, in
cui la gravità dei disagi causati al territorio rendono urgenti e
indifferibili le azioni di ripristino dei collegamenti viabili e di
mitigazione del rischio. Nel corso del 2022 l'impiego di sistemi
radar di monitoraggio 24 ore su 24 ha permesso in più situazioni di
garantire i collegamenti delle vallate senza interrompere la
viabilità, così come avvenuto a seguito delle frane a Gaby e in Val
Ferret durante il mese di agosto, riducendo al minimo le situazioni
di disagio e consentendo il transito a residenti e turisti, con la
possibilità di attivare le procedure di chiusura della strada in
caso di pericolo.
Di fatto qui poi ho una tabella nella quale si evidenziano gli
interventi più ricamati che riguardano tutta una serie di vallate
laterali.
Presidente -
Per la replica, consigliera Foudraz, ne ha
facoltà.
Foudraz (LEGA VDA)
- L'interrogazione che ho presentato
si riallaccia appunto alle altre iniziative presentate dai miei
colleghi del Gruppo Lega Valle d'Aosta, e poneva appunto alcune
domande all'Assessore competente a seguito dell'evento franoso che
si è verificato nella giornata di Natale lungo il tratto di strada
statale 26 che collega il Comune di Pré-Saint-Didier con il Comune
di La Thuile. Nello specifico, per rendere partecipe l'aula ma
anche il pubblico che ci ascolta fuori da queste mura, si voleva
capire quale fosse lo stato attuale delle attività funzionali a
ripristino della transitabilità sulla Strada Statale 26 in
direzione La Thuile, quali fossero le opere urgenti previste per
mettere in sicurezza questo tratto stradale e in ultimo - come mi
ha appena elencato - se vi fossero sul territorio regionale altre
zone considerate a rischio, e me lo ha illustrato benissimo.
La ringrazio per la risposta che mi ha fornito, che serve a fare
chiarezza oltre che a noi Consiglieri anche a tutti coloro che ci
seguono e a tutti coloro che in questi venti giorni hanno dovuto
cambiare le loro abitudini, perché, per spostarsi da La Thuile
verso la media Valle o viceversa, hanno dovuto cambiare le loro
abitudini.
Come ha già ribadito il collega Lavy e l'ha ribadito anche lei,
proprio è solo stato un caso fortuito che questo evento calamitoso
non ha creato danni a persone e immobili, perché quel tratto di
strada statale è trafficatissimo, io lo percorro settimanalmente
perché ho mia mamma che abita a La Thuile, quindi io vado tutte le
settimane a La Thuile e non solo il fine settimana quando potrebbe
essere più intenso il traffico e le assicuro che, veramente, c'è
traffico sia a scendere che a salire. Perché sono in tanti che da
La Thuile scendono verso Aosta o verso altre località situate più a
valle, per lavoro, o per studio o per altre esigenze, ma sono
altrettanto tantissimi che salgono verso la valle di La Thuile per
lavorare.
Il fatto che questo evento si sia verificato nel giorno di
Natale - quando è prassi che quasi tutti si stia a casa a
festeggiare il Natale con i familiari e gli stessi turisti non
hanno l'abitudine di spostarsi quel giorno ma piuttosto si spostano
nella sera di Natale se non il giorno dopo - è stato una fortuna;
grazie a Dio nessuno si è fatto male e non ci sono danni anche agli
immobili.
Spero appunto che si ritorni al più presto alla normalità. Come
lei ha affermato nella risposta, questa normalità si dovrebbe
raggiungere con la fine del mese di gennaio, perché vero è che La
Thuile ha la fortuna di avere diciamo l'altro collegamento, quello
con la strada del Colle San Carlo, ma lo sappiamo bene che la
strada regionale 39 ha comunque delle pendenze diverse rispetto
alla Strada Statale 26 e se non ci sono problemi nel caso di
nevicate a percorrere quel tratto di strada, nel caso di neve la
circolazione diventa un poco più, diciamo, pericolosa. Non
dimentichiamo che il collegamento non interessa solo gli abitanti
di La Thuile, ma ci sono anche abitanti delle frazioni alte di
Pré-Saint-Didier, perché non dobbiamo dimenticare che ci sono anche
loro, quelli che abitano a La Balme, o a Elévaz, che in questo
periodo stanno facendo una circumnavigazione per poter scendere o
salire.
Speriamo che tutto vada a buon fine, la ringrazio e speriamo
presto di poter ripercorrere la strada statale 26.
Presidente -
Consigliere Aggravi, ne ha facoltà.
Aggravi (LEGA VDA)
- Penso che, al di là dell'evento, il
tenore delle tre iniziative e la risposta dell'Assessore mettano in
luce il vero problema, cioè la complessità dell'area.
Giustamente l'Assessore diceva: "Realizzare un rilevato o
comunque degli interventi a monte è un conto, ed è molto più
complicato che farlo a valle". In più c'è il discorso del cavo
dell'alta tensione, in più c'è un discorso che, secondo me, deve
investire la tipologia del versante alto perché sappiamo - e lo si
vede, senza essere anche tecnici - che in realtà la strada è già un
presidio rispetto a il paese in sé, perché comunque ha attutito,
volenti o no, un fenomeno che in realtà si conosce, bene perché,
purtroppo, quell'area è già stata interessata da questi
movimenti.
La complessità in più è anche quella ovviamente delle
interlocuzioni e, in particolare, la mia interrogazione riguardava
questo perché chi meglio di lei - e ne abbiamo avuto occasione di
parlare - conosce la borbonica burocrazia dell'ANAS, così come
tutta una serie di problematiche anche legate al che cosa fare,
perché, giustamente, adesso si sta gestendo la contingenza,
bisognerà pensare a cosa fare nel futuro, bisognerà anche pensare
soprattutto a quando quella strada, al di là delle giuste
considerazioni della collega Foudraz, sarà molto più trafficata,
perché l'apertura del Piccolo sappiamo che sta attirando non solo
turisti ma anche chi sceglie quel passaggio rispetto al Tunnel.
Sarà necessario sicuramente avere delle buone interlocuzioni con
ANAS ma anche soprattutto capire che cosa fare nel momento in cui
si riaprirà, al di là del momento, la percorribilità di quella
statale, come hanno detto tutti e due i colleghi, che hanno posto
l'attenzione anche sull'alternativa, quella del Colle San Carlo,
che non è una strada fatta per un traffico veicolare come quello
che sta interessando quel tratto, al di là delle condizioni anche
meteo; abbiamo anche avuto occasione di sentirci per quello che
riguarda alcune segnalazioni che ci sono state ultimamente e il
Pronto Intervento da parte delle strutture che io penso sia
giustamente necessario ringraziare per il lavoro che fanno e
l'attenzione che hanno soprattutto su eventi di questo tipo.
Il collega Lavy giustamente sottolineava il fatto che quella
strada non è fatta per questo tipo di percorso, considerato anche
che in questa stagione solitamente non è aperta. Quindi anche lì ci
sono considerazioni da fare, in questo caso - lo diceva giustamente
il collega Lavy - c'è una alternativa, in altre realtà non abbiamo
l'alternativa, di rilevati, di valli - penso alla strada di Cogne -
le abbiamo già viste, in questo caso una alternativa c'è e quindi è
percorribile.
E a fronte di questo io direi che un'attenzione va anche data
giustamente alle comunità come La Thuile, come tante altre
comunità, che stanno a monte e che ovviamente hanno delle
problematiche in più, perché un conto è avere anche l'accesso di
mezzi di soccorso o di mezzi di altro tipo su una strada che è
fatta per una percorribilità diciamo media o comunque intensa,
un'altra cosa è passare dal Colle.
Sicuramente su questo aspetto e su questo punto saremo attenti;
mi sembra che comunque l'attenzione ci sia, ecco, io quello che
invito a fare, a mantenere - ma in realtà lo abbiamo detto un po'
tutti - è appunto di pensare al futuro di tutto il versante per
evitare che certe situazioni si ripresentino. Come spesso si dice
anche nel mio mestiere, non si può eliminare il rischio, bisogna
mitigarlo o limitarlo e quindi le opere che dovranno essere fatte
vanno in tal senso, quindi speriamo di trovare una soluzione che ci
permetta di evitare, se non la generazione di questi eventi, che
questi eventi possano, al di là di quando avvengono, generare delle
problematiche anche molto serie.
Presidente -
Si è prenotato Lavy.
Lavy (LEGA VDA)
- Sì, Assessore, dalla mole del lavoro
che deve essere fatto a monte di Pré-Saint-Didier si capisce la
complessità d'intervento in quell'area, proprio perché, appunto, il
monte, se lo si guarda, è totalmente sfaldato, e quindi in
prospettiva non si può immaginare che non capitino più eventi del
genere.
Però se da un lato bisogna fare un discorso di prevenzione - che
bisogna dire è spesso fatta, la prevenzione perfetta è impossibile
che ci sia, perché dovremmo mettere, magari costruire paramassi
ovunque, in un territorio montano è impossibile - dall'altro lato
il Pronto Intervento, anche quello funziona, perché in questi due
anni eventi franosi ne abbiamo già visti tanti, a Gaby, nella
strada per Niel, che anche quello vedrà poi dei lavori nel breve
periodo, anche sperando poi che non porti troppi danni a monte
anche all'attività di La Gruba. La questione della Val Ferret e la
questione di Bionaz e Oyace, che spesso viene dimenticata ma
quest'estate quando è successo sono andato su ed era stato
impressionante; è andata bene anche lì, che quelle due frane,
quelle due colate non siano scese ancora più a valle. Il rischio
zero è impossibile da avere, siamo tutti d'accordo, bisogna
lavorare appunto per la prevenzione, da una parte sapendo benissimo
che soprattutto nei periodi estivi con le bombe d'acqua e
quant'altro queste previsioni sono sempre più difficili e
dall'altro appunto con i pronti interventi e, da questo lato,
bisogna dire che sono assolutamente efficienti, perché - in ogni
caso, almeno in questi due anni che ho potuto vedere, anche sul
campo - subito dopo l'intervento si è cercato in qualche maniera
di: 1) rimettere a posto la situazione, 2) di fare delle opere
affinché non capitino più eventi del genere, 3) programmare
eventuali programmazioni e previsioni successive.
Il lavoro è molto complesso, però da questo lato è da apprezzare
la celerità pensando poi inoltre anche appunto a fare dei
ragionamenti, in questo caso sulla viabilità alternativa del Colle
San Carlo che, una volta messa a posto questa situazione, proprio
perché il rischio di zero non esiste, questa strada potrebbe essere
interessata da interventi - creare un sottofondo per metterla più
in sicurezza per quanto riguarda il guardrail - perché appunto non
si sa mai.
