Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 79 del 26 luglio 2013 - Resoconto
OGGETTO N. 79/XIV - Approvazione di mozione: "Interventi per
scongiurare ulteriori aumenti dei pedaggi autostradali e per
prevedere un piano di sconti e riduzione delle tariffe a favore dei
residenti in Valle d'Aosta".
Presidente
- Qualcuno vuole illustrare la mozione? Chi
illustra la mozione? La parola al collega Bertschy.
Bertschy (UVP)
- Rispetto però al punto precedente
abbiamo avuto la comunicazione e quindi possiamo aprire un minimo
di discussione su questo argomento, oppure no? No? Okay.
Noi chiediamo di fare una mozione d'ordine su questo argomento,
cioè sarà un fatto sul quale dobbiamo, quanto meno, avendo
presentato un ordine del giorno nel corso del primo Consiglio, fare
due ragionamenti...ecco, non è che...
Presidente
- Non riusciamo a comprendere...mi sto
confrontando anche con la parte tecnica...qual è il contenuto della
mozione d'ordine? Andando fuori dall'iter normale del Consiglio,
abbiamo concesso, giustamente, visto che hanno richiesto un
approfondimento, e il Presidente ha dato una risposta...invece la
mozione d'ordine è per che cosa? Non è un punto all'ordine del
giorno, non possiamo aprire una discussione su questo! O c'è un
punto in discussione...è stata richiesta una risposta da parte del
Presidente, che ha dato, non possiamo aprire un punto su un?prego,
collega Bertschy.
Bertschy (UVP)
- Va bene, tanto abbiamo più avanti motivo
per ridiscutere, tra un paio di punti si parlerà anche di
argomenti...piuttosto si interviene lì. Quindi vediamo di non
ricomplicare i lavori del Consiglio e, sulla comunicazione avuta,
ecco, riprenderemo poi l'argomento.
Rispetto invece al punto all'ordine del giorno, porto
all'attenzione del Consiglio un argomento che nel corso di questi
lavori abbiamo già avuto modo di...sul quale abbiamo già avuto modo
di dibattere, grazie alla Consigliera Carmela Fontana e, come credo
sia giusto sottolineare, in passato sia il gruppo della Stella
Alpina...comunque sono state fatte attività riguardo ai costi che i
pedaggi autostradali hanno assunto negli ultimi anni, soprattutto
nell'ultimo periodo in Valle d'Aosta.
L'attenzione a questo tema evidentemente va di pari passo con le
difficoltà che le persone che utilizzano la nostra rete
autostradale, gli automobilisti che utilizzano la nostra rete
autostradale si trovano nel pagare quelli che sono i pedaggi, che
sono diventati veramente importanti. Ecco, salire da
Pont-Saint-Martin ad Aosta costa 9,50 euro...se uno decide di
percorrere tutte e due le tratte autostradali supera i 15 euro,
perché si tratta quasi di 16 euro di tariffa; quindi, com'è già
stato ampiamente detto, una grossa penalizzazione per i cittadini
valdostani e un grosso danno anche d'immagine in termini
turistici.
Rispetto a questo argomento...mi piacerebbe affrontarlo
riprendendo alcuni ragionamenti che in passato sono già stati
fatti, ma cercando di accentuarli, anche perché risiedo in un paese
che è stato oggetto del primo lotto di costruzione dell'autostrada.
Nel '65, nascevo allora, e l'autostrada le prime grosse botte le ha
date in Bassa Valle, soprattutto verso Hône, dove c'era da
costruire una galleria abbastanza complicata. L'autostrada che è
arrivata come una...forse anche una possibilità alla Valle d'Aosta
di aprirsi, di aprirsi soprattutto rispetto ai collegamenti ai
nostri trafori, di dare sviluppo, di portare sviluppo, c'erano
anche regimi fiscali differenti, un'autostrada che quindi era stata
vista in maniera differente, soprattutto anche perché l'economia di
allora era differente, e quando passavano per acquistare i terreni
c'era forse anche il piacere di racimolare qualche soldino nel
farla costruire. L'autostrada che ha occupato spazi importanti in
termini di territorio, si è presa tutta la Valle centrale, e per
fortuna, ecco, nella seconda costruzione poi c'è stata
un'attenzione all'ambiente differente, molte più gallerie, e molta
più attenzione, appunto, a far sì che, quanto meno, non ci fossero
occupazioni importanti. Autostrada che oggi è diventata però un
grosso vincolo per futuri investimenti, proprio perché ha occupato,
soprattutto dalla Bassa Valle, salendo, ha occupato questo spazio
importante e ci troviamo con un sistema legato alla rete stradale
che ci vede viaggiare su una statale molto impegnata, molto
trafficata e su un'autostrada molto cara.
Allora, rispetto a questo, un atteggiamento che vorremmo
suscitare, una reazione che vorremmo suscitare più politica verso
le istituzioni per far sì che i valdostani si sentano non più
strumento di uno strozzinaggio, ecco, che sta avvenendo,
nell'obbligo che c'è di utilizzare questa rete di collegamento,
perché ormai soprattutto le imprese, le imprese private
sull'autostrada ci stanno poco, perché molto pagano e occupano
giustamente la statale. Quindi la voglia è di far sì che
politicamente questo argomento ritorni all'attenzione.
Sappiamo che l'ANAS autorizza certe possibilità di sconto, le
istituzioni probabilmente devono far presente che sempre di più è
difficile per noi collegarci, collegarci in maniera veloce e
collegarci con qualità dei servizi, anche perché il tema che
abbiamo affrontato stamattina, quello della ferrovia, va di pari
passo e complica le cose. Io so che alcune cose sono state fatte,
le sappiamo: la questione degli sconti verso i pendolari, che hanno
sicuramente dato un primo piccolo contributo, però le complicazioni
che questi sconti comportano sono tante, e soprattutto sono legate
ad un certo tipo di passaggi che, se non vengono utilizzati, fanno
vanificare gli sconti.
Volevo portare all'attenzione del Consiglio quello che è
successo qualche anno fa in Val di Susa, dove c'è un'autostrada che
ha avuto un'autorizzazione da parte dell'ANAS con degli sconti che
possono essere interessanti e soprattutto possono essere un
precedente che può essere inseguito, ecco, la società è la SITAF e
l'ANAS ha autorizzato per i residenti nei comuni appartenenti
all'ex Comunità montana dell'Alta e Bassa Val di Susa, in Val
Cenischia, dei contratti Telepass family che hanno degli
interessanti sconti. Per esempio su una tratta che costa 6,10 euro
si possono arrivare a 50 passaggi al mese con 50 euro di costo,
quindi sono formule che migliorano la nostra situazione. Credo che
possano essere dei punti per rilanciare un po', per rilanciare...è
una tratta aperta, però possono essere sistemi da verificare se più
adatti alla nostra situazione o a una delle nostre due situazioni.
E per ora mi limito, ecco, a queste informazioni, per capire se di
queste cose siete a conoscenza, immagino, e se su queste cose
vogliamo continuare a confrontarci. Quello che ribadisco è che
evidentemente non è sufficiente il discorso "è cara" o "non è
cara"; qui si tratta proprio di ripensare un po' insieme come
difendere le tasche dei valdostani rispetto a costi che sono
diventati veramente importanti. Grazie.
Presidente
- Grazie collega. Possiamo aprire la
discussione generale. La parola alla collega Fontana.
Fontana (PD-SIN.VDA)
- Grazie Presidente.
Condivido la mozione che va nella direzione del lavoro svolto
dal gruppo del Partito Democratico, il quale, già nella passata
legislatura, con diverse interpellanze, ha sempre posto
l'attenzione sul rincaro dei pedaggi autostradali. Chiedevamo di
intervenire con sconti per tutti i cittadini valdostani, ma
soprattutto su tutte le tratte autostradali, visto che i servizi
sono concentrati ad Aosta, e sono obbligati a prendere
l'autostrada, non per andare in ferie, ma per necessità di lavoro o
per visite mediche in ospedale e per tanti altri motivi. Per quanto
riguarda il territorio, bisogna intervenire per riorganizzare e
potenziare i servizi, dando la possibilità ai cittadini di
spostarsi il meno possibile, anche in virtù di questa crisi
economica.
Torniamo alla mozione: chiede l'impegno al Governo regionale di
attivarsi per non fare ulteriori aumenti sui pedaggi autostradali e
prevedere un serio piano di sconti e di riduzione delle tariffe
autostradali a favore di tutti i cittadini valdostani. Chiediamo
dunque alla maggioranza di votare la mozione, in quanto in campagna
elettorale avete promesso ai vostri elettori che vi sareste
attivati per risolvere questo problema. Oggi, con questa mozione,
avete l'opportunità di mantenere la parola data ai vostri
elettori.
Il gruppo PD-SINISTRA VDA voterà con convinzione questa mozione.
Grazie.
Presidente
- Grazie collega. La parola al collega
Borrello.
Borrello (SA)
- Grazie Presidente.
Sarò molto breve, anche perché questo è un tema che tocca in
maniera trasversale tutti i movimenti e i partiti politici presenti
in questa sede; quindi, dicendo in maniera chiara e lodando già gli
sforzi prodotti dal Governo precedente per quanto riguarda le
iniziative per andare ad abbattere i costi rispetto alle tariffe
autostradali, anticipiamo un voto favorevole di tutta la
maggioranza in merito a questa mozione. Però, in questo piccolo
spazio che mi è concesso, alcune considerazioni più di natura
tecnica, condividendo in pieno lo sforzo che bisogna produrre per
andare a ridurre queste spese...
Innanzitutto bisogna dire che la convenzione che disciplina i
rapporti tra amministrazione ed ente autostradale, ha durata di
cinque anni. Quella in essere, si riferisce al periodo 2009-2013 e
determina gli aumenti tariffari relativi alle cinque annualità.
Pertanto, salvo auspicabili prese d'atto da parte del Governo
dell'insostenibilità di ulteriori aumenti tariffari al 31 dicembre
2013, ed è questo poi l'obiettivo della mozione, incaricare il
nostro Governo regionale a una contrattazione col Governo centrale,
affinché non possa andare ad applicare in maniera automatica,
perché questo prevede: questi aumenti delle tariffe autostradali.
La ferma posizione dei rappresentanti di nomina regionale dovrà
manifestarsi nell'ambito del rinnovo della convenzione che si
discuterà e firmerà nel 2014. Quindi ovviamente l'indirizzo che noi
diamo ai nostri rappresentanti è di comunicare, all'atto della
convenzione, quelli che sono gli intendimenti al fine di non
accettare questi aumenti. Può essere condivisibile la proposta di
richiedere nuovamente, perché è già stato fatto, al Governo
centrale di soprassedere ad ulteriori aumenti tariffari, in quanto
le attuali tariffe sono già estremamente alte e
disincentivanti.
Per questo motivo, così come abbiamo scritto nei nostri
programmi elettorali, a nome di tutta la maggioranza sosteniamo
questa mozione.
Presidente
- Grazie. Non ci sono altri interventi?
Possiamo chiudere la discussione generale? No? La parola al collega
Ferrero.
Ferrero (M5S)
- Prendiamo atto di questa disponibilità, a
questo punto; proprio per sveltire i lavori, possiamo procedere,
quindi ringraziamo.
Presidente
- Grazie collega. Chiudiamo la discussione.
C'è qualcuno che vuole replicare da parte del Governo? La parola al
Presidente Rollandin.
Rollandin (UV)
- Solo brevemente per dire al collega
Bertschy che sulla situazione della Val di Susa noi abbiamo già
fortemente insistito per vedere quali erano le possibili analogie.
Purtroppo la situazione per la Val di Susa e la Val Cenischia è
particolare, perché è chiusa, non interfaccia con altre situazioni
autostradali. È come se prendessimo solo una valle nostra, per cui
viene collegato il tema del trasporto in modo automatico e
autonomo, cosa che consente delle regolazioni particolari. Questo
solo per dire che conosciamo la situazione illustrata, e sarà uno
degli argomenti di discussione nell'ambito di quelle che sono le
proposte, come ha detto il collega Borrello. Grazie.
Presidente
- Grazie. Possiamo mettere in votazione la
mozione? No. La parola al collega Bertschy, per dichiarazione di
voto.
Bertschy (UVP)
- Un momento di
soddisfazione...territorialmente, chiaramente conosco la
situazione: si tratta di una strada a tratto chiuso, a tratto
aperto, ci sono un po' questi vincoli che regolano queste
convenzioni. È chiaro che - e lo vedo come un elemento politico -
per noi, per dire sì, siamo strada di percorrenza, però piantiamola
lì di essere così forti nel fare determinare come Governo nazionale
un'imposizione così forte sui nostri cittadini! Quindi vediamo se
può essere in qualche maniera oggetto di un'argomentazione politica
da sostenere in futuro. Anche perché - sentenza di pochi giorni fa
- in Francia, alcune società autostradali sono state recentemente
condannate perché stanno veramente esagerando, ecco, coi pedaggi,
in Francia, sì! Però cominciamo a dire che siamo vicini in Europa
tutti quanti, quindi vediamo se riusciamo a farci sentire anche dal
nostro Governo!
E poi ci sono altre cose che si stanno muovendo: per esempio
fino ad oggi le amministrazioni locali, forse anche perché
abbastanza tranquille con le proprie risorse, non hanno utilizzato
gli strumenti del pagamento dei tratti sotto ponte, sopra ponte,
quindi ci sono anche dei movimenti che si stanno facendo a livello
nazionale per ottenere da parte delle amministrazioni locali,
appunto, le richieste di pagamento di alcune tasse che sono
dovute.
Quindi in generale chiedo anche un'attenzione da parte dei
nostri rappresentanti in Consiglio di amministrazione: nella SAV
deteniamo il 27 percento, nella RAV il 42...è vero che c'è una
convenzione in corso, collega Borrello, è vero che la situazione
economica...sarà strada, sarà cemento, sarà asfalto, però chi
l'amministra deve capire che la gente non ne può più, le imprese
non ne possono più, e facciamo in modo che questo messaggio gli
arrivi forte e chiaro, ecco. Grazie.
Presidente
- Grazie. Colleghi, non ho altri iscritti a
parlare; possiamo mettere in votazione la mozione? La votazione è
aperta...votate. Possiamo chiudere la votazione.
Presenti: 35
Votanti: 35
Favorevoli: 35
La mozione è dunque approvata all'unanimità. Passiamo ora al
punto 59 dell'ordine del giorno.
