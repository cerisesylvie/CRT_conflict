Classificazione
DEMANIO E PATRIMONIO REGIONALE



Oggetto del Consiglio n. 805 del 22 ottobre 2014 - Resoconto
OGGETTO N. 805/XIV - Interpellanza: "Mancato utilizzo dei
locali situati in piazza Narbonne ad Aosta, precedentemente
occupati dagli uffici dell'Assessorato del turismo".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Da quasi due anni l'Assessorato regionale del turismo e,
conseguentemente, la parte trasporti, è stata trasferita nella
famigerata ex caserma della Guardia di finanza che si trova oltre
il supermercato del Carrefour, nei pressi della discarica, a pochi
centinaia di metri dal depuratore fognario e dal fermentatore della
birreria. I locali precedentemente occupati erano in piazza
Narbonne e ci risulta o ci risulterebbe che questi non siano stati
ancora utilizzati. Vorremmo quindi capire se sono stati utilizzati
o meno, perché richiedevano degli interventi di adeguamento a
livello di impianto elettrico (non sappiamo se sono stati
effettuati o meno), anche perché comunque la spesa di trasferimento
dell'Assessorato in quella sede, occhio e croce, tra scale
antincendio, lavori di adattamento, arredi, una cosa e l'altra,
sicuramente, dalle delibere che sono reperibili su Internet,
risulta aver superato di gran lunga i 500 mila euro; quindi una
bella spesa, una bella spesa per poi avere una sede che non
possiamo definire di certo "prestigiosa" per un Assessorato del
turismo.
Io non so se in realtà simili alla nostra, magari alla Provincia
di Bolzano, hanno situato gli Assessorati che dovrebbero essere il
fiore all'occhiello della Regione in posti del genere! Di certo è
che i lavori che sono stati effettuati nell'ex caserma della
Guardia di finanza, a meno di due anni dalla consegna, denunciano
delle carenze che non sono indifferenti, perché adesso stanno
cadendo in testa ai dipendenti i coprifili delle porte, alcune
maniglie rimangono in mano, le finestre si spalancano da sole in
una specie di "Halloween" che dura ormai da un anno e mezzo, ci
sono gocciolamenti dai velux, cioè dagli abbaini. Questi li ho
sperimentati io, quindi posso dirvi che ho constatato sulla mia
scrivania l'acqua che scendeva dai velux, che evidentemente non
riuscivano a tenerla, ma di peggio...perché poi alla fine sui
dipendenti regionali - tanto lo sappiamo - qualcuno dice che se lo
meritano, anche di peggio...ma il problema è per l'utenza, l'utenza
che è caratterizzata soprattutto in gran parte da anziani che si
recano per questioni legate ai trasporti, che è quella più
bistrattata. Qualche volta basterebbe - io lo consiglierei
all'Assessore Marguerettaz - prendere la navetta che porta da Aosta
alla sede dell'Assessorato, sia all'andata che al ritorno, in
inverno, per constatare il livello di soddisfazione! Ecco, un
giorno potrebbe fare lei il
customer satisfaction
...diciamo
dei poveri anziani che sono costretti ad andare giù: non c'è una
pensilina quando arrivano, quindi devono stare sul piazzale, neve e
ghiaccio; alcuni - questo può chiederlo tranquillamente ai miei
colleghi che stanno lì, ma l'ho constatato anch'io - cadono
frequentemente perché c'è ghiaccio, c'è neve che non sempre viene
spalata in maniera adeguata e, di conseguenza, anche da questo
punto di vista, soprattutto la collocazione del Servizio trasporti
pare quanto meno azzardata. Ecco che allora vogliamo riuscire a
capire cosa c'è stato dietro a questo trasferimento, quali
esigenze, cosa facciamo ancora dei locali che sono ancora lì, se li
scaldiamo, perché poi il riscaldamento...sono centinaia di metri
quadri...paghiamo centinaia di metri quadri di riscaldamento e non
c'è nessuno negli uffici? E allora vorremmo avere delle
rassicurazioni da parte dell'Assessore.
Presidente
- Per la risposta, la parola all'Assessore
Perron.
Perron (UV)
- Grazie Presidente.
Il Dipartimento turismo, sport e commercio è stato
trasferito...è il posto che abbiamo riservato, collega, non
trovavamo sede migliore...presso l'ex sede della Guardia di finanza
a Pollein, che ovviamente è di proprietà della Regione, per
consentire l'esecuzione degli interventi di adeguamento alle
normative vigenti in materia di prevenzione e incendi e
abbattimento delle barriere architettoniche di palazzo Narbonne.
L'ufficio in questione che lei citava presenta alcune criticità
strutturali: primo, la presenza per i piani 2° e 3° di una sola
scala di esodo non opportunamente compartimentata; secondo, la
necessità di adeguare gli archivi e i locali di deposito; terzo, la
necessità di risolvere evidenti - sottolineo "evidenti" - problemi
di accessibilità ed ergonomia. Il Dipartimento turismo è stato
quindi trasferito nell'autunno 2012 presso la sede di Pollein nel
frattempo ristrutturata e messa a norma, dotata di spazi congrui e
servita da idonee infrastrutture e servizi. Contestualmente, nella
sede di Pollein è stato trasferito il Dipartimento trasporti
realizzando quindi l'accorpamento di tutto l'Assessorato ad
eccezione della Struttura della Motorizzazione che, per le sue
caratteristiche intrinseche, cioè la necessità della sala esami
attrezzata e connessa con il Ministero, gli sportelli, la necessità
di avere il Centro collaudi, si è ritenuto più opportuno mantenere
ubicata nelle attuali sedi di Saint-Christophe. I locali liberati
quindi dal Dipartimento trasporti a Saint-Christophe sono stati
assegnati al Dipartimento politiche del lavoro e della formazione
dismettendo quindi la sede di via Garin (per noi era una locazione
passiva), quindi con notevole risparmio per l'Amministrazione
regionale. I costi per la ristrutturazione della sede di Pollein
verranno in qualche modo non completamente ma parzialmente
compensati dalla cessazione dei canoni di locazione di via Garin.
Con la delocalizzazione del Dipartimento turismo e sport, a Pollein
si è quindi resa percorribile una procedura di intervento con soli
trasferimenti interni tra piani per provvedere all'adeguamento di
palazzo Narbonne, anche mantenendo nello stabile la presenza degli
uffici della Sovrintendenza; d'altro canto lo svuotamento dei piani
alti, mantenendo il personale e il pubblico nei soli primi piani
dell'edificio (su quelli che sono serviti dalle due scale), ha
comportato un oggettivo miglioramento delle condizioni ergonomiche
e anche di sicurezza.
Sul quesito n. 1, alcuni locali liberati dal Dipartimento
turismo presso piazza Narbonne sono stati riutilizzati dalla
Sovrintendenza, come dicevo, per trasferirvi la Struttura beni
storico-artistici e architettonici, ubicata in una sede non
accessibile di via Promis, assicurando anche migliori condizioni
ergonomiche generali. Questi locali, compresi l'ex biglietteria,
che è dall'altra parte del palazzo, sono tutti ubicati nei primi
piani dello stabile per i quali, a differenza di quelli più alti, è
disponibile anche una via d'esodo a sud.
Sul quesito n. 2, per quello che riguarda il riscaldamento,
faccio presente che lo stabile, non essendo - lei lo sa - di
recente costruzione, non ha dispositivi specifici di
contabilizzazione divisi per zone e piani che permettano di
quantificare specificatamente i consumi. Per i locali lasciati
liberi dopo il trasferimento dell'Assessorato del turismo è stato
comunque disposto al gestore del servizio calore di mantenerli
solamente in antigelo, quindi con un consumo assolutamente minimale
di energia. In termini di quantificazione comparativa (perché non
abbiamo altri elementi), ragionando in termini di classe
energetica, possiamo affermare che l'edificio di Pollein, essendo
di classe I, ha un consumo di 90 kilowatt all'anno contro i 160
all'anno sul quadro di palazzo Narbonne, con un risparmio per
l'Amministrazione, a parità di superficie occupata e di condizioni
di utilizzo, ma di circa il 40 percento del fabbisogno energetico
globale. Oltre a questo risparmio energetico, va infine considerato
che l'attuale riorganizzazione comporta anche economie riferibili
alle citate locazioni passive, alle utenze, al giroposta,
eccetera.
Sul punto n. 3, le contrazioni subite in questi anni dal
bilancio non prevedibili nella loro entità al momento della
pianificazione dell'intervento su palazzo Narbonne, impongono ora -
ne abbiamo già parlato anche in occasione di altre iniziative dei
colleghi - un'attenta revisione degli interventi previsti sui beni
immobili dell'Amministrazione regionale, anche in considerazione di
una gerarchia delle priorità e di valutazione nel rapporto
costi-benefici riferiti a diversi interventi che, a suo tempo, in
un'altra fase, si erano invece ipotizzati. Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente. Grazie per le
informazioni.
Ovviamente ci riserveremo, come al solito, di controllare
effettivamente che i termosifoni siano solo a livello di antigelo,
perché a me non risultava nelle altre stagioni, però ovviamente noi
faremo un controllo diretto. Per quanto riguarda le risorse, in
ogni caso sarà utile che là l'Amministrazione si ponga il problema
di locali inutilizzati, vuoti (di proprietà oppure di proprietà
delle partecipate), perché rappresentano dei costi sicuramente
tutt'altro che trascurabili a carico della collettività, anche
perché quando si va poi a tagliare la spesuccia dei 9.000 euro
della tratta che va da Champorcher a Hône e magari si tengono
centinaia di metri quadri che sono assolutamente inutilizzati,
allora capite bene che questo discorso è già difficile da capire
per me, figuriamoci per un cittadino che effettivamente fa
semplicemente uno più uno e dice: "ma che cosa sta
succedendo?"...
Président
- Point 22 à l'ordre du jour.
