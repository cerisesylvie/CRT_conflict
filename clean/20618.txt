Classificazione
CASA DA GIOCO
DEMANIO E PATRIMONIO REGIONALE



Oggetto del Consiglio n. 628 del 26 maggio 2004 - Resoconto
OGGETTO N. 628/XII - Negoziazione per l'acquisizione del Grand
Hôtel Billia. (Interpellanza)
Interpellanza
Considerato che a pochi giorni dalla scadenza del periodo di
negoziazione, indicato dalla delibera n° 858 del 24/03/04 per
l'acquisizione del Billia, verrà discussa la presente
interpellanza;
Evidenziate le difficoltà espresse tra le parti per il
raggiungimento di tale obiettivo;
Espresse le preoccupazioni dei 143 dipendenti dell'Hôtel
Billia frastornati da uno "scarica barile" sotto il profilo delle
responsabilità;
allo scopo di fare chiarezza il sottoscritto Consigliere
regionale
Interpella
L'Assessore competente al fine di conoscere:
- gli intendimenti della Giunta circa la proposta fatta alla
società proprietaria dell'Hôtel Billia per il complesso alberghiero
e le annesse pertinenze;
- come mai con la deliberazione n° 3998 del 27/10/03 la
Giunta ha accantonato la proposta base e i suoi valori di
riferimento per la negoziazione dell'acquisto e se tali cifre non
potevano o possono essere considerate, in quanto già definite
congrue dalla deliberazione n° 2256 del 30/05/03 da parte di
Finaosta;
- quali difficoltà si sono riscontrate dalla Casinò S.p.A.
per la definizione del contratto di locazione stabilito in una
cifra compresa tra 3.800.000,00 di Euro e 4.000.000,00 di Euro per
18 anni;
- quali considerazioni esprime circa la trattativa in fase di
conclusione.
F.to: Lattanzi
Président - La parole au Conseiller Lattanzi.
Lattanzi (CdL) - Qualche tempo fa un collega diceva: "sarebbe
bello poter trascorrere un Consiglio regionale, senza dover parlare
di argomenti che si ripetono, fra i quali quelli del casinò, di cui
abbiamo dovuto purtroppo parlarne ancora, e anche dell'argomento di
cui stiamo per andare a trattare, ovvero l'acquisto del "Billia"".
Condivido questa riflessione; mi piacerebbe molto poter smettere di
parlare di argomenti che purtroppo cominciano ad essere datati
anche nelle loro "non soluzioni" e che ci impongono, per il peso di
queste problematiche, di doverne parlare ancora. Ricordo che sono
passati dei tempi in cui si parlava di altro: mi ricordo, per
l'acquisto dell'ENEL, che per molto tempo si parlò di
quell'argomento fino a che non fu definita una scelta politica,
dopodiché era inutile tornarci. Spero che molto presto soprattutto
la "questione casinò" a cui è legata la "questione Billia", si
possa smettere di trattare in questo Consiglio!
L'interpellanza vuole portare un po' di chiarezza e spero che
l'Assessore apprezzi l'opportunità di poter... a pochi giorni dalla
scadenza di un negoziato, che dovrebbe portare all'acquisizione
delle pertinenze e del "Billia", così come la deliberazione aveva
indicato, la n. 858/2004, nel dare mandato a Finaosta di negoziare
fino alla fine di maggio per l'opportunità di comprare gli immobili
del "Billia", le sue pertinenze... e negoziare anche una serie di
contenziosi per addivenire a quella che è stata definita la fine di
un "accerchiamento" attorno ad un'azienda che potrebbe avere
bisogno di quelle risorse per un suo rilancio o piano industriale.
Più volte, anche l'Assessore, parlando di "piano industriale di
rilancio", ha segnalato l'opportunità di definire tale questione,
in quanto la definizione o meno di detta questione porterebbe
evidentemente a sviluppi totalmente diversi. La deliberazione n.
858 della Giunta del 24 marzo di quest'anno dava proprio questo
mandato a Finaosta.
Non sappiamo come siano, a pochi giorni dalla scadenza, le
questioni di negoziazione; abbiamo letto - purtroppo dai giornali!
- che c'è stato un rimbalzare sulle cifre, sulle valutazioni, su
quelle che sono state le perizie interne ed esterne
all'Amministrazione su una serie di cifre che, a seconda di chi le
legge, vengono approvate o contestate. Non mi sono mai addentrato
in questa valutazione, perché non ritengo - insieme al mio gruppo -
di avere gli elementi sufficienti per una perizia di questa
portata; però, prendendo atto dei documenti che Finaosta ha
elaborato, delle deliberazioni e dell'ultima perizia esterna
formulata, si è sentito parlare di cifre molto importanti.
L'interpellanza fa una riflessione molto semplice. Mi scuso con
l'Assessore per la banalità della domanda, ma il "balletto delle
cifre" che, per quanto ci riguarda, essendo esterni, diventa
difficile da valutare... in un certo senso cifre simili erano state
già approvate e ritenute congrue da questa Amministrazione in
precedenti deliberazioni. Mi riferisco a 2 deliberazioni: una, di
presa d'atto e, una, di approvazione di una parte di queste cifre,
quando si parlava non dell'acquisto, ma dell'affitto dell'azienda
"Billia", e in funzione di una proposta fatta dal rappresentante
legale avvocato dell'azienda SAAV, si parlava della cessione di
alcune pertinenze (terreni, parcheggi, Villa Marega, immobili
"Cucciolo Uno", "Cucciolo Due", capannoni e depositi) per una cifra
pari a circa 10 milioni di euro, e poi si negoziava su un affitto
per 18 anni con una indicizzazione pari al 100%, su una cifra che
oscillava per i 18 anni fra i 68 e i 72 milioni di euro per
affittare l'azienda. Si otteneva anche un'opportunità di riscatto
per ulteriori 10 milioni di euro, portando la negoziazione su una
quantità di danaro oscillante fra i 78 e gli 82 milioni di euro per
l'affitto ed eventuale riscatto. Oltretutto, faceva anche una
proposta l'azienda cedente, una proposta di negoziazione dei
contenziosi - che non ho mai capito quanti fossero! - per chiudere
la partita dei contenziosi fra Amministrazione e SAAV per una cifra
intorno ai 3,5 milioni di euro. Sommando queste cifre, si arriva a
cifre molto importanti per le quali non si riesce bene a capire se
erano sopravvalutate le cifre dell'epoca, quando si parlava di
affitto, o se sono sottovalutate le stime che oggi anche la società
ultima - mi pare che sia la Rothschild - ha identificato intorno ai
70-74 milioni di euro.
Non so quale sia "okay, il prezzo è giusto" di questa
operazione, però mi chiedo come mai un'amministrazione e una
giunta, che continua politicamente la precedente, non si basi - e
se lo fa, sarebbe importante saperlo! - su queste cifre e su questi
rilievi, perché se tali cifre erano totalmente sballate, mi
stupisco vi siano deliberazioni che le citino come "congrue" e qui
faccio riferimento alla deliberazione del 30 maggio 2003. Ricordo
che la questione affitto o acquisto del "Billia" iniziò qualche
mese prima della scadenza del dicembre 2002, quando noi, con
un'interpellanza nel novembre 2002, esprimevamo la preoccupazione
all'Amministrazione e al Presidente della Giunta, Dino Viérin che,
essendoci questo contratto in scadenza da 20 miliardi all'anno o
anche più, in assenza del rinnovo del contratto o di una
negoziazione per l'acquisto sarebbero dovute andare a casa circa
140 persone; sollecitavamo quindi l'Amministrazione a prendere una
decisione.
Al 30 maggio 2003 l'allora "Giunta Louvin" emanò una
deliberazione, nella quale si riconosceva intanto la proposta
ricevuta dalla SAAV - quindi le cifre che vi ho detto - e si
riceveva da Finaosta la congruità del corrispettivo richiesto per
quanto concerneva la validità delle garanzie offerte in ordine
all'acquisto dei seguenti beni, e seguiva l'elenco delle pertinenze
per 10 milioni di euro. Non faceva più riferimento alla proposta di
affitto a 18 anni; anzi, in una deliberazione c'è un passaggio
molto generale, dove si prende atto che la casa da gioco non
riteneva opportuno l'affitto e si accantonava, per cui sono rimaste
un po' queste cifre in ballo.
Noi vorremmo capire, intanto - visto che siamo a pochi giorni -
se l'Assessore può anticiparci l'eventuale positiva risoluzione di
questa cosa, comunque una soluzione che possa dare alla casa da
gioco l'opportunità di utilizzare ancora, come è avvenuto per molti
anni, il "Billia", le sue pertinenze e i suoi servizi accessori,
oppure se entriamo in un'altra "fase di stallo", nella quale
purtroppo ci siamo infilati da 1 anno a questa parte, quasi 2! È
evidente che non c'è soltanto in ballo la questione importante e
prioritaria dei 140 dipendenti del "Casinò Billia", ma è in ballo -
come diceva giustamente l'Assessore nel precedente Consiglio - la
definizione di un progetto industriale di rilancio, a cui
l'utilizzazione del "Billia" è fortemente legata.
Vorremmo più chiarezza sulle cifre, sulle valutazioni, sugli
atti amministrativi che, da una parte, ritengono congrue alcune
cifre; dall'altra, non le ritengono congrue e si stanno verificando
degli stalli. Sappiamo tutti che essendo un'azienda a gestione
pubblica, perché questa è stata la scelta dell'Amministrazione
precedente che abbiamo fortemente contestato, sappiamo che il suo
futuro, la nomina del Direttore generale - mai avvenuta, ne
parleremo dopo -, le recenti nomine dei vicedirettori, le scelte e
le strategie, la definizione dell'acquisto o meno delle pertinenze,
sono diventate non solo dei fattori aziendali, ma anche dei fattori
politici all'interno dell'"Union Valdôtaine", e lo sanno tutti!
Tutti quelli che si occupano di politica sanno che il casinò è
vittima di uno stallo politico all'interno dell'"Union Valdôtaine",
nella quale i "DS" sono silenti comparse!
In questo senso vorremmo più chiarezza su tale aspetto, quindi
chiediamo all'Assessore di illustrarci gli intendimenti del suo
Assessorato in merito a dette questioni.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Premetto che non sarò breve e che cercherò
di ripercorrere con una lettura, spero, organica dei documenti e
degli atti che sono in possesso dei consiglieri, i quali ovviamente
possono anche confondere un certo tipo di percorso, anche per
l'assenza di documenti che, nel frattempo, possono essere a
disposizione degli organi competenti.
La deliberazione assunta dalla Giunta regionale il 24 marzo, che
è l'ultima, credo dia delle indicazioni precise su qual è il
percorso e quali sono gli intendimenti. La Giunta dice - acquisita
la "perizia Rothschild", acquisite le valutazioni di Finaosta - di
procedere affinché entro il 31 maggio si addivenga ad un contratto,
tenendo conto che per completare il quadro si dovranno acquisire
gli elementi che permetteranno o permetterebbero di chiudere anche
il contenzioso; quindi abbiamo questi 2 elementi che compongono un
po' il mosaico, per definire la questione dell'acquisto. Acquisto
che in alcun modo viene messo in discussione: come Giunta, siamo in
attesa di risposte da parte di Finaosta, la quale, nel frattempo,
ha intrattenuto rapporti con la proprietà, rappresentando sulla
base dei "dossier" istruiti qual è il valore che potrebbe essere
messo a disposizione per definire l'intera operazione.
È chiaro che l'Amministrazione deve operare secondo i dati e le
valutazioni date dai tecnici, perché la Giunta non può fare delle
valutazioni, e a quel punto si inserisce il discorso del "balletto
delle cifre". Vorrei ripercorrere nel tempo, a beneficio di tutti,
come si è articolata fino ad oggi la situazione. Abbiamo avuto una
serie di valutazioni e ovviamente le valutazioni devono provenire
"in primis" dagli enti e dai soggetti che sono preposti a gestire
la casa da gioco, perché abbiamo detto che il "Billia" è funzionale
all'attività del casinò. Dell'interesse dell'Amministrazione
regionale per l'acquisizione se ne parla fin dall'inizio della XI
legislatura, c'è una deliberazione del 1999.
Volendo andare a ripercorrere e chiedendo anche dei documenti,
trovo che il Comitato di gestione, in data 30 luglio 2002, quando
vi erano tutta una serie di richieste, fornisce degli elementi a
Finaosta deliberando al suo interno qualcosa di specifico. Leggo
dal verbale:
"il presidente riferisce che la trattativa della
Regione per l'acquisizione dei beni SITAV e SAAV è a un punto
avanzato e che la Gestione straordinaria ha elaborato un documento,
già fatto pervenire anche a Finaosta, che nel rappresentare
l'importanza strategica dell'offerta alberghiera possibile con
l'utilizzo del "Grand Hôtel Billia", ha nel contempo escluso che lo
stesso sia indispensabile per il prosieguo dell'attività".
Il 12 agosto 2002, dieci giorni dopo, perviene una proposta
dell'allora proprietà che offre il complesso a 67.139.396 euro -
grosso modo sono 130 miliardi - ed ecco che successivamente tutte
le pertinenze, tutto il discorso immobiliare, con una indicazione
che il contenzioso si sarebbe risolto non con un pagamento, ma con
un ritiro delle cause. Il contenzioso, sulla base di questa
proposta, avrebbe dovuto cessare, perché con la cessione delle
proprietà non ci sarebbe stato motivo per proseguire nello stesso.
Venti giorni dopo circa, il 5 settembre 2002, il Comitato di
gestione riscrive a Finaosta e, rispetto alla comunicazione di 30
giorni prima, dice:
"il Comitato di gestione della Gestione
straordinaria "Casino de la Vallée", in relazione alla ventilata
ipotesi di chiusura del "Grand Hôtel Billia", esprime la propria
preoccupazione in quanto, come da prospetto allegato redatto dal
Direttore generale d'intesa con la dirigenza e che viene adottato e
confermato nella sua interezza, oltre a rilevanti danni di
immagine, potrebbero verificarsi cali di introiti lordi in misura
significativa, che pur valutando l'incertezza dell'elemento
aleatorio, potrebbe risultare probabilmente superiore a 25 milioni
di euro l'anno".
Se un mese prima era esclusa la necessità di
avere la disponibilità dell'albergo, un mese dopo avremmo avuto
circa 25 milioni di euro di minori introiti all'anno.
Il 9 settembre 2002 la Giunta delibera di procedere, sulla base
della valutazione di "Mazars", all'acquisizione al valore ritenuto
a questo punto congruo, perché sia il Comitato di gestione sia i
valutatori (Finaosta) dicono che il prezzo è congruo. Tuttavia, in
questa deliberazione condiziona l'operazione ad una serie di
condizioni sospensive senza le quali l'operazione non avrebbe
dovuto aver luogo. Sapete che queste condizioni sospensive erano le
"due diligence" legali, che attenevano alla sfera delle garanzie e
al rischio di revoca dell'operazione, sia per le revocatorie
fallimentari, sia per le revocatorie ordinarie. In data 30 gennaio
2003 Finaosta definisce la "due diligence" sulla base delle
valutazioni della "KPMG Morgan", che dice che non ci sono delle
condizioni, quindi l'operazione si conclude senza un nulla di
fatto.
Vi ho definito il quadro perché è importante. Il 27 marzo 2003
si introduce una nuova proposta, che viene formulata dall'avv.
Tasco a nome della proprietà e che si contraddistingue per 3
proposte: la prima, è la chiusura del contenzioso a 3,5; la
seconda, l'acquisto delle aree pertinenziali a 10,7 milioni; la
terza, il contratto di locazione.
A questo punto "nulla quaestio"
per quel che attiene la
chiusura del contenzioso, "nulla quaestio" sull'acquisto delle aree
pertinenziali, e lì si introduce subito quello che è stato
introdotto nella richiesta; si chiede: ma perché c'è un valore? Non
è così! La deliberazione della Giunta non fa una valutazione sulla
"proposta Tasco", ma solo sulle aree pertinenziali, quindi non
esprime una valutazione complessiva dell'operazione, e quindi
l'operazione non viene effettuata perché il Consiglio di
amministrazione di Finaosta, in data 2 giugno 2003, dice:
"prendiamo atto della deliberazione del 30 maggio e noi
concluderemo l'operazione congiuntamente alle altre due". Finaosta
accoglie quindi il mandato della Giunta ovviamente dicendo:
"concluderemo quanto voi ci dite, se ci sono le altre due". A
fronte di questo potremmo leggere quanto definito dal Consiglio di
amministrazione di Finaosta, ma credo che perdiamo tempo, per cui
l'operazione di fatto non si è conclusa, non perché è intervenuta
la Giunta regionale, ma già il 2 giugno 2003 il Consiglio di
amministrazione di Finaosta dà indicazioni molto precise, d'altra
parte in linea con la proposta fatta dall'avv. Tasco, il quale dice
che quelle 3 proposte sono inscindibili.
Ricordo che questo tipo di ragionamento non è un ragionamento
strano, perché anche quel tipo di operazione, l'acquisto delle aree
pertinenziali, le aree accessorie, era soggetto a rischi di
revocabilità, quindi se non si chiudeva il contenzioso, colui che
effettuava un tipo di operazione anche parziale, si sottoponeva ad
un rischio notevole. Il Consiglio di amministrazione dice (cito):
"di accettare all'unanimità il mandato conferito dalla Giunta
regionale con deliberazione 2256 del 30 maggio, con l'intesa che
l'acquisto meglio precisato nelle premesse avverrà subordinatamente
al perfezionamento delle opere facenti capo alla società "Casinò de
la Vallée S.p.a." e al liquidatore della gestione straordinaria
della casa da gioco. Ecco perché l'operazione non si è
conclusa.
A questo punto andiamo alla vera domanda che viene posta
all'interno dell'interpellanza: quali difficoltà si sono
riscontrate dalla "Casinò S.p.a."... perché non si è concluso.
Quell'operazione effettivamente ripartiva il rischio, ma per
evitare fraintendimenti vorrei leggere alcuni passi dei pareri
legali e dei pareri dei professionisti della società. Questo è il
parere dello "Studio Rossotto" a firma di Caveri, in cui si dice:
"
Alla luce di quanto sin qui esposto, non può negarsi l'astratta
possibilità che nell'ipotesi in cui SAAV venga assoggettata a
fallimento, il curatore o un terzo creditore in assenza di
fallimento, decida di tentare l'azione di simulazione sulla base
degli elementi sopraindicati, che ovviamente non può essere
interamente esclusa, dal momento che in linea teorica un eventuale
curatore fallimentare o un creditore terzo potrebbe pur sempre
decidere di provare ad agire contro l'affittuario, allo scopo di
ottenere il coinvolgimento nei debiti facenti capo all'azienda e
relativi al periodo antecedente l'esercizio di affitto"
.
Cosa si dice? Si dice che prevale la sostanza rispetto alla
forma, tanto che, anche nell'ambito della discussione del Consiglio
regionale, la proposta articolata in 3 parti è sempre stata
assimilata ad una proposta di acquisto, quindi con una fase
preventiva di affitto con l'opzione di acquisto, ma la sostanza
qual era? La sostanza era uno strumento giuridico, ma finalizzato
all'acquisto e quindi questo tipo di discorso, così come viene
inteso nel dibattito politico e come viene inteso nella
documentazione, non può non apparire evidente nei confronti di
qualcuno che può avere interesse a far prevalere la sostanza sulla
forma e quindi mettere in discussione.
I legali, correttamente, rilevano questo tipo di discorso, ma lo
rileva peraltro anche un commercialista, il dr. Iguera, dello
studio "Bracco-Ceresa-Bruno-Iguera", dove si dice (cito):
"Non
si può escludere il rischio che una sostanziale divergenza degli
stessi rispetto ai rispettivi valori di mercato..."
- sta
parlando del prezzo -
"... in particolare nel caso di un valore
eccessivo del canone di affitto e di un valore troppo contenuto del
prezzo di acquisto a termine"
- ricordo che il valore di
affitto era 3,8-4 milioni e il valore di acquisto era 10; va da sé
che se il valore effettivo fosse 10 milioni, avremmo una resa
dell'affitto del 38-40%, un'operazione immobiliare di questo genere
la farei anch'io e quindi è di tutta evidenza che questo, se
dovessimo mutuare ad un altro contratto, è un "leasing", una
formula di acquisto -
"... possa indurre i verificatori
fiscali..."
- sta facendo una verifica di ordine fiscale -
"... a negare la deducibilità di parte dei canoni di affitto
stessi considerandoli, per effetto del collegamento dei due atti,
quali meri anticipi del prezzo di affitto e dunque come tali da
contabilizzare nei crediti irrilevanti ai fini reddituali fino al
momento dell'acquisto. A tale riguardo, pur senza entrare in questa
sede nel dettaglio dell'analisi delle norme e della interpretazione
delle eventuali difese, va considerato che in forza di quanto
previsto dall'articolo 37bis del DPR 600 l'amministrazione
finanziaria, fermi restando gli effetti giuridici propri dei
negozi, può disconoscere gli effetti fiscali degli stessi se
ritenuti elusivi e ciò senza dover provare la simulazione o la
frode alla legge, ma solo dimostrando che sussistono i requisiti
indicati da tale norma fiscale: assenza di valide ragioni
economiche per un canone superiore a quello di mercato..."
-
ricordo che il canone di affitto va da 3,8 a 4 milioni e ricordo
che nell'operazione era previsto un sub-affitto a 2,4 milioni -
"...
aggiramento di obblighi tributari, risparmio di
imposta, inclusione della fattispecie fra quelle nominate"
.
Credo che i professionisti incaricati abbiano fatto il loro
lavoro con la diligenza del caso e abbiano evidenziato in modo
puntuale i rischi, così come nel Consiglio di amministrazione del 4
giugno 2003 un componente del Collegio sindacale evidenziava la
necessità di evitare un'opzione di acquisto, per evitare i problemi
che abbiamo indicato. Ora, il contratto di affitto poteva essere
sottoscritto dal Consiglio di amministrazione, perché lo stesso ha
la facoltà e, qualora faccia dei contratti in danno alla società,
l'azione in assemblea è la revoca e la richiesta di risarcimento,
ma il Consiglio di amministrazione non ha fatto alcunché. Non solo,
per completare e sottoscrivere il contratto di affitto, vi era un
aspetto che non è stato definito dal Consiglio di amministrazione
per assenza di accordo con la controparte, perché nella proposta di
affitto la proprietà doveva farsi carico delle manutenzioni per la
messa a norma dell'immobile, come previsto dal Codice civile.
Ricordo, e anche questo è nei verbali del Consiglio di
amministrazione, che erano stati individuati più di 5 milioni di
interventi sul "Billia", di cui 2,361 obbligatori, e il Consiglio
di amministrazione allora, prima di sottoscrivere, avrebbe voluto
definire in un disciplinare questi lavori, in modo da non avere un
ulteriore contenzioso con la proprietà, su cosa doveva essere fatto
e per cosa si intendeva per "messa a norma", anche se purtroppo la
concezione di messa a norma dovrebbe essere chiara, ma voi sapete
bene che in una litigiosità estesa potrebbe non esserlo. Nelle
valutazioni dei tecnici incaricati dalla "Casinò S.p.a." si diceva
quindi 2,361, poi si definiva in 2,5 milioni gli interventi di
priorità elevata e in quasi 1 milione di euro priorità meno
elevata, che però vuol dire comunque necessario per un albergo a
4-5 stelle che vuol essere dichiarato di lusso. Si voleva perciò
definire con chiarezza questo aspetto, cosa che non è mai avvenuta
per mancanza di accordo con la proprietà.
A fronte di questo ragionamento la situazione non è stata
interrotta... tant'è che, giustamente, il Consiglio di
amministrazione nella seduta del 26 agosto dice (cito):
"È
opportuno verificare il consenso del socio di riferimento anche con
riguardo alla trattativa con SAAV per acquisto e affitto del Billia
e del centro congressi, la cui disponibilità è determinante per la
realizzazione del piano di sviluppo ed anche perché la durata di
detto contratto impegnerà l'azienda per 17 anni"
. Voi capite
che nessuno si è sentito di fare un contratto del genere con dei
dubbi, anzi, non sono dubbi, sono dei macigni, anche perché in
allora la situazione sociale era identica a quella che aveva
portato Finaosta a dire, nella sua "due diligence" che non c'erano
le condizioni; per cui, se non c'erano le condizioni per fare
l'acquisto a 67, capite che anche in questo dominio... e qui devo
fare un passaggio perché vi sono delle leggende metropolitane, che
portano a dire che quel tipo di contratto era conveniente.
Non ci sono problemi per quel che attiene l'acquisto delle aree
di Finaosta, di cui alla deliberazione regionale: 10,7 milioni è un
dato puntuale da pagare a vista, così come era da pagare a vista
3,5 milioni, ma per quel che attiene il pagamento dilazionato vi
rappresento solo un dato che non è da mettere in discussione perché
è puntuale, dopodiché le definizioni fatele voi! Pagare... qui,
alla fine, il Consiglio di amministrazione era di 3,950 milioni
annui... pagare 3,950 milioni all'anno considerando di rivalutare
con l'indice ISTAT al 100% come richiesto dall'avv. Tasco, portava
nei 17 anni a versare 82.415.685, versare 10 milioni per l'opzione
di acquisto per il riscatto - il termine corretto è "riscatto"
perché ci rifacciamo al "leasing", ha ragione il Consigliere
Lattanzi - rivalutati all'indice ISTAT, 2,5%, dopo 17 anni, voleva
dire pagare 15.216.000, quindi la somma dei due era 97.631.000.
Questo è un dato a cui vanno sommati 10 milioni che paghiamo
subito, più 3,5 milioni che pagavamo anche questi subito.
Dopodiché, se volete definire un numero, ditemi il numero e io,
alla rovescia, vi identifico il tasso di interesse che mi permette
di trovare il valore attuale. Per definire qual è il valore esatto
applico il 2,5, che è l'indice ISTAT, nel momento in cui voglio
definire il valore attuale, se voi mi dite: "guarda, devi farlo il
più basso possibile", applico il tasso del 15%, se voglio applicare
un dato reale, perché questa è un'operazione finanziaria, applico
degli indici che siano riferibili al "prime rate", alla redditività
dei BOT, EURIBOR, perché questa è un'operazione di ordine
finanziario, e non vado a fare riferimento ad altri tassi. Il dato
puntuale è che il canone di affitto nel tempo sarebbe costato 97
milioni, più i 10 milioni, più i 3,5 milioni; per converso, voi
applicate a seconda dello strumento che volete un tasso di
interesse e trovate un valore attuale, per definire convenienze o
meno.
A fronte di questo, aggiungo che il quadro si è definitivamente
modificato a settembre, quando la proprietà ha comunicato
tardivamente che i beni oggetto di trattativa non erano più della
SAAV, ma erano di altre società, quindi faceva venir meno tutta
l'impostazione data precedentemente, perché SAAV aveva ceduto ad
una società di Roma parte dei suoi beni, aveva conferito parte di
altri beni nella società di Alessandria, e questo è stato
determinante per riconsiderare anche l'aspetto legale, perché a
quel punto, ad esempio, le moratorie fiscali cambiano, in quanto le
società, essendo dei nuovi soggetti, anche se da riferire al
gruppo, assumevano definizioni diverse.
Nel frattempo si erano inserite anche perizie di esperti
nominati dal Tribunale di Alessandria, ed ecco che, a fronte di una
situazione di questo genere, la Giunta non ha potuto far altro che
prendere atto di questo e decidere di riconsiderare, visto che
comunque gli intendimenti erano identici a quelli di 3-4-5 anni fa,
acquistare, per cui la formula era una formula che voleva superare
certi vincoli, ma non risolveva la questione. A fronte di questo,
che è un "excursus" puntuale di quanto accaduto fino ad oggi, per
comprendere anche il "balletto delle cifre" perché è fondamentale
per la comprensione, riteniamo che l'acquisizione sia più che mai
condivisa e in linea con il nostro programma di maggioranza;
ovviamente ci devono essere le condizioni e sono le solite due:
quella della valutazione e quella delle garanzie, che è il vero
problema.
Anche oggi, se ci fosse qualcuno disponibile a farci un
"leasing", fermo restando il valore, noi siamo nella condizione di
dire... attendiamo con ansia risposte da parte di Finaosta. I
valori in gioco sono importanti, ma se vogliamo trovare una
coerenza, la vera proposta legittimata dal Consiglio regionale
complessivamente dei 67 milioni credo sia un punto di riferimento,
perché quello era un discorso omnicomprensivo, indipendentemente
dal fatto che il contenzioso si chiudeva a zero: noi stiamo
parlando di "definizione complessiva". Credo che quello possa
essere un valido punto di riferimento, fatte le considerazioni, la
svalutazione, l'indice ISTAT... poi, fate il ragionamento, quello
fa parte di una trattativa; credo che la parte venditrice, se vuole
porsi in modo fattivo nei confronti di una trattativa, non possa
disconoscere questo punto, che ha un suo significato per il
dibattito in Consiglio regionale.
Président - La parole au Conseiller Lattanzi.
Lattanzi (CdL) - Dovrei chiedere la modifica del regolamento,
perché a questa risposta "alluvionale" rispondere con "un tubo da 2
pollici" diventa dura! Ci proveremo. Certo, non risponderò a tutta
la cronistoria perché è storia, siccome sono fatti, diamo per
acquisito. Ha fatto bene l'Assessore a ricordare a tutti i
Consiglieri - si fossero persi qualche passaggio - che questa è una
storia lunga e che i primi dati iniziamo ad averli da una presunta
volontà del 1999, ma con una serie di deliberazioni che dal 30
luglio 2002 cominciano a trattare questo punto così delicato.
Non voglio commentare tutti i passaggi perché non ne ho il
tempo, ma credo non sia neanche utile per i colleghi, che sono già
stati sufficientemente "bombardati" da tale questione, e pur
ritenendo la questione così importante, vorrei andare al nocciolo
della risposta che non posso neanche dire essere soddisfacente o
insoddisfacente. È una risposta tecnica, dunque tecnicamente non
potremmo che prendere atto di quanto l'Assessore ci ha
proposto.
Mi permetto, invece, di commentare i due fatti centrali che
questa cronistoria ha evidenziato. Innanzitutto, tutta la volontà
politica di acquistare il "Billia" si incentra sulle due questioni
su cui l'Assessore ha chiuso il suo intervento, e sono: la
centralità della sicurezza dell'acquisto, cosa assolutamente
condivisibile. Lo dicemmo già al Presidente Viérin in tempi non
sospetti, quando ci disse: "la volontà politica c'è, ma dobbiamo
metterci nelle condizioni di poter fare un acquisto di queste
dimensioni con l'assoluta certezza di non doverci trovare in un
contenzioso fallimentare, perché questa non è la volontà".
Condividevamo allora, non possiamo non condividere la stessa
preoccupazione, la stessa attenzione che l'Assessore Marguerettaz
oggi pone su questa centralità della sicurezza dell'operazione, che
io mi permetto di dire che deve rimanere, anche se i proprietari
del "Billia" sono cambiati, perché lei mi insegna che per il
diritto fallimentare uno può cambiare la scatola nella quale pone
il bene, ma se la casa madre ha dei problemi, è giustificato avere
tutti i pareri di questo mondo per far sì che l'acquisto possa
essere sicuro!
Sulla questione dei pareri mi permetto di fare una piccola
riflessione, che non vuole essere polemica, ma solo di correttezza
politica. Quando si chiedono pareri a chi, anche indirettamente
come il fratello dell'Assessore Caveri, è coinvolto, credo che non
sia cosa utile; chiedere allo studio legale dell'avv. Alberto
Caveri un parere sull'acquisto di una negoziazione nella quale il
suo partito è coinvolto non mi sembra una cosa carina, lo dico
soltanto così. Poi mi rendo conto che si danno talmente tanti di
quei giudizi e di quei mandati di consulenza, che magari questo è
scappato ed è andato nello studio sbagliato. Non mi sembra carino,
non mi sembra onesto politicamente chiedere un parere al fratello
di un politico coinvolto in una negoziazione, perché il suo partito
è in una fase cruciale di questa negoziazione, quindi farei
attenzione a questi pareri, che hanno un risvolto anche
politico!
Ribadisco la nostra assoluta condivisione dell'attenzione alla
garanzia dell'acquisto, mentre mi permetto di segnalare
all'Assessore, e poi anche al Consiglio, una fortissima perplessità
per quanto riguarda le valutazioni, lo ammetto con la più totale
consapevolezza dell'ignoranza con la quale sto affrontando questo
argomento, ma mi sembra, da uomo della strada, "straordinariamente
imbarazzante" - uso questo termine per non usarne altri, volendo
approcciare la questione con estrema delicatezza - considerare fra
i 3,8 e i 4 milioni di affitto/leasing/possibilità tecnica di
acquisto caro, per 18 anni, per 10 anni, per 20 anni - poi il tempo
uno lo mette -, mi sembra imbarazzante non solo tecnicamente, ma
anche politicamente venire a sostenere che dai 3,8 ai 4 milioni è
caro, quando abbiamo pagato, fino al 2002, 20 miliardi e oltre
l'anno del "vuoto per pieno"! Soprattutto quando si viene a
sostenere che il Comitato di gestione, che prima giocava "al gatto
e alla volpe", a volte dice che è strategico e a volte non lo dice,
ma quando capisce che la trattativa è in una situazione di non
conclusione, si preoccupa di scrivere - ed è già grave dirlo! - che
l'eventuale non possibilità di chiusura di questa negoziazione
creerebbe un danno di circa 25 milioni di euro (50 miliardi
l'anno): se fossi proprietario, passerei dai 60 ai 200 milioni di
euro di richiesta! Siccome prima producevano 50 miliardi di
introiti diretti o indiretti, per cui quello era il valore, si
giustificava il "vuoto per pieno" a 20 miliardi; adesso
/leasing/acquisto/affitto, 4 milioni sono un po' cari!
Parlatene, decidetevi: o prima abbiamo buttato nel "cesso" i
soldi per un po' di anni oppure prima, come io considero, quella
cifra era giustificata perché - come sostiene il Comitato di
gestione - se non c'era quello strumento, il "Billia", e tutti gli
annessi e connessi, non si poteva fare un lavoro e quindi venivano
a mancare introiti per 5 miliardi l'anno - e calcoli un po' per 18
anni quanto fa -, allora è giustificato fare il "vuoto per pieno"
per 20 miliardi! È questo che non si capisce: quando leggo il
giornale, io non solo Consigliere, ma "uomo della strada", non
capisco, perché o abbiamo pagato tanto prima ed è una cosa da Corte
dei conti, oppure oggi siamo qui, a negoziare un affitto che è
convenientissimo, perché con 4 milioni abbiamo una struttura -
leasing/affitto/acquisto, me la metta come vuole tecnicamente! -
che ci produce 50 miliardi all'anno di introiti. Decidetevi!
Finaosta ci dia una risposta, perché come lei giustamente diceva
le pertinenze sono quantificate in 10 milioni e una volta che si
hanno le garanzie degli eventuali rischi fallimentari va bene, i
3,5 milioni sono una negoziazione di contenzioni va bene, c'è 1,6
milione che rimane sotto sequestro, per cui chi ne avrà diritto...
ma quando si va a parlare dell'opportunità dell'acquisto/affitto,
la metta come vuole... e si discute di una cosa che fino a ieri
abbiamo pagato 20 miliardi e oggi è cara a 4 milioni, cioè 8
miliardi, mi sembra che ci sia qualcosa che non quadra!
Mi sembra che ci sia qualcosa che non quadra non in lei e
probabilmente neanche in chi lo ha preceduto, ma in chi, fino a
ieri, ha gestito il casinò, il famoso Direttore generale
"surgelato" che fa la normale amministrazione a stipendio pieno, ma
ha delle idee un po' confuse, in quanto un momento dice che 20
miliardi l'anno va bene perché sennò ne perdiamo 50, e un altro
momento dice che non è poi così strategico, possiamo anche
chiuderlo, ma quando si sta per chiudere dice che è strategico,
dobbiamo chiuderlo subito... a questo punto decidetevi!
Noi denunciamo la mancanza di responsabilità e, come il mio
collega Tibaldi prima lo diceva sui furti, io lo dico sulle scelte
strategiche del piano di sviluppo: abbiamo un piano di sviluppo che
continua a rimbalzare da un cassetto all'altro, di cui si parla, ma
non si può attuare perché fattore centrale di quel piano è
l'acquisto o meno del "Billia"; allora decidiamoci, o è fattore di
sviluppo, e se fossi proprietario del "Billia" dopo quello che ho
sentito oggi, 50 miliardi mi mancano all'anno se io chiudo?
Perfetto, allora fa 200 milioni all'anno, fa 200 milioni per
acquistare...
(interruzione dell'Assessore Marguerettaz, fuori
microfono)
... lo ha detto nel 2002? Figuriamoci con gli interessi!
Vediamo di darci una regolata, perlomeno di non prenderci in
giro, di non farci rimbalzare fra una perizia e l'altra, cosa che,
alla fine, non ci fa capire dove stiamo andando! Mi fa piacere
sentire la volontà politica dell'acquisto di quello strategico sito
per poter dare un progetto futuro a quella casa, perché le cose che
abbiamo sentito: la possibilità di far chiudere il "Billia" perché
tanto noi ce ne freghiamo, dei 140 ne mettiamo 40 in cassa
integrazione, qualcuno in mobilità, qualcuno lo mettiamo in un
albergo e qualcuno in un altro, tanto noi con i sindacati facciamo
un accordo e li distribuiamo... mi sembrano cose "da delirio" e
sono cose che si sono dette; io credo, invece, che si debbano
affrontare le cose seriamente!
Fra qualche giorno dovremo purtroppo sapere la risposta - o per
fortuna - la risposta di... che a me risulta ancora molto in alto
mare, non solo per le garanzie legali, che forse mi sembrerebbero
la scusa più giusta per poter negoziare, ma siamo in alto mare
sulle cifre! Io dico: attenzione, perché questo Consiglio ha dovuto
prendere atto che qualcuno diceva che era congruo 20 miliardi
l'anno! Allora 8 miliardi non è più congruo? Parliamone!
