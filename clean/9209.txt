Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3752 del 9 maggio 1988 - Resoconto
OGGETTO N. 3752/VIII - ACQUISTO DI UNITÀ IMMOBILIARI FACENTI
PARTE DI UN COMPLESSO INDUSTRIALE SITO IN COMUNE DI
SAINT-CHRISTOPHE, LOCALITÀ GRAND CHEMIN, DI PROPRIETÀ DELLA SOCIETÀ
"COM.CE - S.R.L." CON SEDE IN AOSTA, DA DESTINARE A SEDE DEL
SERVIZIO DELLA COMUNICAZIONE E TRASPORTI. - DELEGA ALLA
GIUNTA.
PRESIDENTE:
Do lettura della deliberazione in
oggetto.
IL CONSIGLIO
DELIBERA
1°) di dichiarare che gli immobili oggetto di acquisto da
parte della Amministrazione regionale saranno destinati alla
realizzazione di opere di pubblica utilità.
2°) di approvare, in via di massima, l'acquisto dalla società
"COM.CE - S.r.l.", delle unità immobiliari necessarie al
trasferimento dell'intero servizio della comunicazione e
trasporti.
3°) di delegare alla Giunta regionale, ad avvenuta
definizione della apposita perizia di stima, l'approvazione
definitiva del suddetto acquisto, nonché l'impegno della relativa
spesa, dando atto che la stessa graverà sul capitolo 23250 del
bilancio preventivo della Regione per l'anno 1988 ("Spese per
l'acquisto di beni patrimoniali, L.R. 19.4.1985, n. 12).
4°) di delegare, altresì, alla Giunta regionale l'adozione di
ogni provvedimento di esecuzione per addivenire alla stipulazione
dell'atto notarile di compravendita degli immobili di cui si tratta
e, in particolare, per la designazione del notaio rogante, per la
liquidazione delle relative spese, nonché per gli eventuali
accertamenti circa la consistenza e l'intestazione catastale degli
immobili da acquisire.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Ho chiesto la parola per una questione
di chiarezza, nel senso che io ho votato contro la precedente
deliberazione e che noi, come Gruppo, votiamo contro questa
deliberazione, non certo perché siamo contrari a questo genere di
acquisti, ma perché si tratta di due deliberazioni senza alcuna
perizia di stima, che demandano alla Giunta l'incarico di stabilire
la cifra e tutto il resto.
Ormai siamo all'ultimo Consiglio della legislatura e sappiamo
che tutti questi acquisti hanno un carattere elettorale, nel senso
che contribuiscono ad incrementare i voti. Sarà bene, invece, che
nella prossima legislatura si riesca a predisporre un piano
concreto di tutti gli acquisti che si vogliono fare, perché non si
deve acquistare per acquistare, ma nel momento in cui si acquista
si deve già sapere che cosa vogliamo fare dell'acquisto...
(...INTERRUZIONE del Presidente ROLLANDIN...)
... Sì, di questo acquisto lo sappiamo, ma nella deliberazione
non c'è alcuna perizia di stima, ma io mi riferisco anche a tanti
altri acquisti, perché noi siamo abituati ad acquistare beni e
proprietà, per poi lasciare tutto in abbandono.
Mi auguro che la nostra Regione abbia sempre tanti soldi da
amministrare e non mi spavento certamente per la scadenza del 1992.
Non vorrei però che l'Amministrazione regionale diventasse la più
importante società immobiliare, non solo della Valle, ma
addirittura d'Italia, nel senso che oggi impegna i suoi quattro
soldi nell'acquisto di immobili, che sarà costretta a rivendere
magari un domani, quando forse non ci saranno più i soldi per
pagare i dipendenti.
Per queste ragioni noi votiamo contro la deliberazione.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti: 25
Votanti: 24
Favorevoli: 19
Contrari: 5
Astenuti: 1 (Aloisi)
Il Consiglio approva
