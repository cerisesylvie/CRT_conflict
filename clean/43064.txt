Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 510 del 21 aprile 2021 - Resoconto
OGGETTO N. 510/XVI - Interrogazione: "Azioni poste in essere
dall'Associazione Forte di Bard a seguito di errori
nell'elaborazione delle retribuzioni del personale
dipendente".
Bertin (Presidente)
- Punto n. 23 all'ordine del giorno.
Per la risposta, ha chiesto la parola l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie, consigliere Aggravi, che mi
ha dato modo, tra l'altro, di approfondire una questione di cui ero
stato informato dalla Presidente del Forte di Bard qualche tempo
fa. Voglio solo ricordare che il Forte di Bard è un'associazione
che ha degli organi che sono individuati dallo statuto che agiscono
in autonomia, ma che hanno anche dei doveri e degli ambiti di
responsabilità che sono molto ben connotati e delineati all'interno
dello statuto, quindi questo credo sia opportuno definirlo. Lei
conosce meglio di me tutta la
governance
sicuramente del
Forte di Bard. Mi sono fatto relazionare e adesso informo lei e
l'Aula anche di ciò che è successo.
Lei interroga per sapere quali siano state le azioni, i
provvedimenti presi dall'Associazione a fronte dell'accaduto
nell'interesse dell'Associazione stessa, dei suoi dipendenti e
della Regione Autonoma, e anche dall'Assessorato, altra struttura
regionale all'uopo coinvolta. L'Associazione Forte di Bard, in
occasione di un controllo operato sulla spesa del personale
relativa all'anno 2020 effettuato nello scorso mese di novembre mi
dicono, ha rilevato alcune incongruenze in merito alla
determinazione delle paghe e dei costi complessivi della spesa per
il personale. Dalla verifica delle diverse voci ha rilevato
un'errata determinazione delle competenze lorde assegnabile a ogni
dipendente attraverso l'imputazione di un'indennità mensa
aggiuntiva, mentre contemporaneamente veniva erogato il ticket
dello stesso valore così come per il valore del
Fringe
Benefit
, che, invece di essere conteggiato esclusivamente a
fini impositivi e contributivi, è stato anche considerato come
aggiuntivo alle competenze da erogarsi, pertanto, oltre al benefit,
è stata distribuita un'indennità di pari importo. Dall'analisi
della situazione è emerso che la causa dell'errore è stato un mero
errore materiale determinatosi nel momento del passaggio, 1°
gennaio 2018, da un fornitore all'altro del servizio di
elaborazione delle paghe non rilevato da nessun controllo a
posteriori. L'errore di cui trattasi mi dicono che sarebbe il
mancato inserimento di una parentesi sull'importo che l'avrebbe
così escluso dalla somma totale. Il fatto si qualifica quindi come
indebita erogazione di emolumenti percepiti in piena buona fede dai
dipendenti.
Detti emolumenti, riconosciuti come rilevato in virtù di errori
nell'elaborazione dei cedolini paga, sono tutti quindi ripetibili
ai sensi dell'articolo 2033 del Codice civile stante l'assenza di
un corrispondente titolo legale contrattuale o di prassi aziendale.
L'Associazione può pertanto richiedere a tutti i dipendenti, anzi,
direi che è tenuta mi dicono sia in servizio, sia cessati la
restituzione degli importi indebitamente percepiti non essendosi
verificata alcuna prescrizione. Il diritto di ripetere quanto
indebitamente erogato al personale non può essere negato in virtù
dell'imputazione degli errori allo studio incaricato del servizio
di elaborazione delle buste paga. L'Associazione ha quindi
informato sia il personale in servizio, sia le organizzazioni
sindacali nel corso di incontri rispettivamente tenutisi il 3 e il
15 febbraio 2021. Durante le riunioni l'azienda ha informato i
dipendenti che il recupero avrebbe potuto essere concordato nelle
modalità e nei tempi mediante un piano di rientro definito a
seconda delle proprie potenzialità economiche alla luce anche della
situazione occupazionale che vede parte del personale a orario
ridotto e parti infisse. Tale disponibilità è stata confermata
nella successiva nota del 30 marzo 2021 con cui l'Associazione ha
invitato i dipendenti a contattare l'Ufficio personale per definire
il piano di rientro. Per quanto concerne il personale cessato dal
servizio, con nota del 24 febbraio 2001 l'Associazione ha richiesto
a ciascun interessato la ripetizione di quanto già indebitamente
percepito a titolo di indennità di mensa. Parte dei dipendenti in
servizio ha contestato tramite i propri legali la richiesta di
ripetizione, mentre altri hanno richiesto all'azienda un incontro
per concordare modi e tempi della ripetizione.
Alla luce delle precedenti considerazioni, l'azienda quindi può
procedere alla compensazione degli importi indebitamente erogati a
titolo di indennità mensa e di Fringe Benefit con la retribuzione
mensilmente dovuta, previo accordo con i dipendenti circa tempi e
modalità del recupero, ovvero, in caso di mancato accordo, in via
unilaterale, nel rispetto dei limiti di pignorabilità dello
stipendio sancito dall'articolo 545 del Codice civile, nella misura
di un quinto della retribuzione netta.
L'Associazione Forte di Bard assistita dal suo legale ha avviato
le procedure per i danni nei confronti dello studio incaricato
dell'elaborazione delle paghe, che peraltro mi dicono essere stato
collaborativo riscontrando le contestazioni presentate dagli
avvocati dei dipendenti, mentre nei confronti dei cessati sarebbe
in corso l'avvio delle procedure di recupero. Le procedure di
recupero sono quindi in corso e quindi di tutta la situazione sono
stati edotti gli organi sociali di controllo e, come le dicevo
prima, è stata data anche informazione alla Regione, che è parte
degli azionisti e del controllo del Forte di Bard.
Se ha bisogno di altre informazioni, il plico è piuttosto
consistente, quindi abbiamo cercato di fare una sintesi, ma la
storia probabilmente lei la conosce, è piuttosto "spessa" e quindi
non ho nessun problema poi a confrontarmi anche riguardo a dati o
altre situazioni se direttamente interessato.
Presidente -
Per la replica, il consigliere Aggravi a cui
passo la parola.
Aggravi (LEGA VDA) -
Grazie Assessore per questa sintesi
che penso sia più che esaustiva. Non aprirò nessuna parentesi sulla
vicenda onde evitare, visto che già se n'è persa una di troppo,
usiamo una battuta per sdrammatizzare quello che è avvenuto.
È bene, è giusto - e quello che lei sottolineava lo conferma -
il fatto che comunque chi ha elaborato le paghe ovviamente, oltre a
essere collaborativo, oltre a riconoscere l'errore, sia disponibile
per trovare una compensazione nel suo incarico. Non entro
nell'ambito del possibile contenzioso che si può aprire con chi non
aderisce, io mi auguro considerata anche l'importanza, la
situazione e la realtà che si sta vivendo, perché, come lei
ricordava, ci sono dei dipendenti in FIS... sicuramente è il
momento peggiore per riscontrare una situazione di questo genere,
però, purtroppo,
dura lex, sed lex
, vedremo quello che poi
succederà e soprattutto in che termini il contenzioso si
evolverà.
Ho apprezzato la parte iniziale in cui ha sottolineato
l'autonomia della... chiamiamola realtà, non la posso chiamare
partecipata dell'associazione, mi auguro che possa poi anche
trovare nel futuro una forma giuridica che possa potenziare
l'attività che viene condotta dal Forte di Bard.
Voglio solo sottolineare il fatto che sicuramente io mi auguro,
al di là di come andranno le cose dal punto di vista legale,
mettiamola così, che si possa comunque trovare una serenità
all'interno di questa struttura considerato il numero dei
dipendenti e di chi ci lavora, perché è necessario per il futuro,
considerato che il ruolo del Forte spesso lo rilanciamo e gli diamo
importanza nei documenti e a volte anche, tra parentesi, dovremmo
farlo forse meno con le parentesi... però sicuramente ci sarà
necessità di una serenità e di un lavoro di squadra lì, che mi
auguro possa esserci per rilanciare l'attività del Forte e
soprattutto sopravvivere a una situazione estremamente difficile
come quella che si sta vivendo, perché il ruolo della cultura non è
soltanto importante e scontato ma sarà fondamentale per il nostro
futuro.
