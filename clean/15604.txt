Classificazione
BENI CULTURALI
EDILIZIA
Centri storici


Resoconto integrale del dibattito dell'aula
Oggetto del Consiglio n. 1907 del 17 aprile 1996 - Resoconto
OGGETTO N. 1907/X - Discussione generale e approvazione del
Piano operativo per il recupero e la valutazione del Forte e del
Borgo medioevale di Bard.
Deliberazione Il Consiglio
a) richiamata la deliberazione consiliare n. 3651/IX, del 17
luglio 1992 con la quale è stata ratificata la deliberazione della
Giunta regionale n. 5678, in data 12 giugno 1992, concernente
l'approvazione del "Programma operativo plurifondo (FESR-FSE) in
attuazione del piano per gli interventi strutturali comunitari
nella zona della Valle d'Aosta interessata dalla realizzazione
dell'obiettivo n. 2 (riconversione aree in declino industriale) per
il biennio 1992/93", che prevede, fra l'altro, alla misura 1.2,
l'elaborazione di studi di fattibilità e di un piano operativo per
il recupero del forte e del borgo di Bard - da redigersi da
apposito gruppo di progettazione composto da professionisti esterni
alla Regione - consistenti nei seguenti elaborati:
a.1) per quanto concerne gli studi:
analisi urbanistica del bacino di riferimento;
individuazione delle potenzialità insediative e di utilizzazione
del forte e del borgo;
verifica delle ipotesi di utilizzazione con riguardo agli
aspetti architettonici, agli accessi, alle opere di
infrastrutturazione primaria, alla dotazione di impianti e alle
modalità di gestione delle strutture;
individuazione delle tipologie di dissesti statici e
formulazione di ipotesi standardizzate di intervento;
a.2) per quanto concerne il piano operativo:
- relazione sulle motivazioni della soluzione prescelta;
- schemi progettuali delle ipotesi di utilizzo e dei relativi
investimenti;
- piano finanziario e cronogramma degli investimenti;
- ipotesi di gestione a regime delle strutture;
b) viste la decisione della Commissione europea C(92) 2835/2, in
data 25 novembre 1992 e la deliberazione CIPE 26 marzo 1993,
concernenti la concessione di contributi a valere su fondi,
rispettivamente, comunitari e nazionali, per l'attuazione del
programma di cui in a);
c) viste le deliberazioni della Giunta regionale:
c.1) n. 9742, in data 26 novembre 1993, con la quale, tra
l'altro, per la realizzazione degli studi e del piano di cui in a),
sono stati costituiti:
c.1.1) un gruppo di progettazione - composto di cinque
professionisti esterni all'Amministrazione regionale esperti,
rispettivamente, in urbanistica, economia, storia dell'architettura
e restauro monumentale, progettazione strutturale di recupero
edilizio e progettazione di opere di urbanizzazione primaria,
impiantistica - con l'incarico di elaborare gli studi ed il piano
operativo;
c.1.2) una commissione di valutazione (preliminare, in corso e a
consuntivo) del lavoro di studio e pianificazione, composta dal
Soprintendente regionale ai beni culturali e ambientali, dal
responsabile del Settore Catalogo e inventario della Soprintendenza
per i beni culturali e ambientali della Regione, dal Responsabile
dell'Ufficio del Piano territoriale-paesistico dell'Assessorato
regionale dell'ambiente, territorio e trasporti, dal Sindaco del
Comune di Bard e dal Presidente della Comunità montana Monte
Rosa;
c.2) n. 1356, in data 24 febbraio 1995, con la quale sono state
approvate le "linee guida per la pianificazione degli interventi di
recupero, valorizzazione e riutilizzazione del forte e del borgo di
Bard" sulla base dei risultati degli studi fattibilità di cui a.1),
elaborati nel settembre 1994 ed approvati dalla citata Commissione
di valutazione il 4 febbraio 1995;
d) rilevato che il gruppo di progettazione ha consegnato alla
Regione, in data 14 luglio 1995,
il piano operativo di cui
in a.2) composto dei seguenti elaborati:
d.1) Relazione di sintesi;
d.2) Relazione conclusiva sulle opere infrastrutturali e sulle
strutture degli edifici;
d.3) Schemi progettuali delle ipotesi di utilizzo considerate
fattibili:
d.3.1) interventi urbanistici:
Tavole
Tav. 1 - Comprensorio del forte e del borgo di Bard: proposta
progettuale - scala 1:2000;
Tav. 2 - Recupero del borgo di Bard: stato di conservazione e
concessioni - scala 1:500;
Tav. 3 - Recupero del borgo di Bard: categorie di intervento -
scala 1:500;
Tav. 4 - Recupero del borgo di Bard: destinazioni d'uso
esistenti e di progetto scala 1:500;
Tav. 5 - Recupero del borgo di Bard: piano dei
parcheggi-elementi puntuali caratterizzanti gli spazi pubblici -
scala 1:500;
Tav. 6 - Recupero del borgo di Bard: incongruenze nei fonti
strada: schemi riassuntivi - scala 1:100/1:200 (n. 72 schede);
Tav. 7- Recupero del Borgo: abaco degli interventi - esempi.
Testi
Comprensorio del forte e del borgo di Bard: bozza normativa;
Recupero del Borgo: bozza normativa.
Schede
Recupero del borgo di Bard: schede relative alle unità edilizie
(n. 72 schede).
d.3.2) ipotesi di riorganizzazione dei manufatti:
Rilievo Generale
Tav. 2 - Rg Ipotesi dei percorsi di arrivo e risalita -
Planimetria generale
Tav. 3 - Rg planimetria del forte e del borgo a livello delle
soglie
Rilievo dello stato di fatto, dei materiali, delle
pavimentazioni e proiezione delle volte delle opere alte e dei
corpi bassi del forte
Tav. 1 - Rs Pianta piano coperture (+21,00)
Tav. 2 - Rs Pianta 2° livello sottotetto (+16,05)
Tav. 3 - Rs Pianta 2° piano (+10,35) e 1° livello sottotetto
(+11,28)
Tav. 4 - Rs Pianta 1° piano (+5,36)
Tav. 5 - Rs Pianta piano terra (0,00)
Tav. 6 - Rs Pianta piano interrato (-6,15) e sottotetti corpi
bassi (-7,10)
Tav. 8 - Rs Sezione Nord-Sud
Tav. 9 - Rs Sezione Est-Ovest
Esame della tipologia costruttiva del forte con evidenziazione
degli spazi interni, elementi di valutazione per un possibile riuso
in funzione delle caratteristiche geometriche e di illuminamento
degli ambienti
Tav. 0T Quadro d'unione dell'analisi tipologica
Tav. 2T Pianta 2° livello sottotetto
Tav. 3T Pianta 2° piano e 1° livello sottotetto
Tav. 4T Pianta 1° piano
Tav. 5T Pianta piano terra
Tav. 6T Pianta piano inter. Op.Carlo Alberto e sottotetti corpi
bassi
Tav. 7T Pianta piano terra corpi bassi
Tav. 8T Sezione Nord-Sud
Tav. 9T Sezione Est-Ovest
Esame delle strutture architettoniche in funzione di interventi
modificativi funzionali ad un nuovo utilizzo del forte
Tav. 3S Pianta piano 2° e 1° livello sottotetto Op. Alte
(+10,35)
Tav. 4S Pianta 1° piano Opere Alte (+5,36)
Tav. 5S Pianta piano terra Opere Alte (+0,00)
Tav. 6S Pianta piano interrato e sottotetto corpi bassi
(-6,15)
Tav. 7S Pianta piano terra corpi bassi (-12,20)
Ipotesi di riorganizzazione funzionale dell'opera Carlo Alberto
e Opera Gola
Tav. 2F Pianta 2°livello sottotetto (+16,05)
Tav. 3F Pianta 2° piano (+10,35) e 1° livello sottotetto
(+11,28)
Tav. 4F Pianta 1°piano (+5,36)
Tav. 5F Pianta piano terra (0,00)
Tav. 6F Pianta piano inter. Op.Carlo Alberto e sottotetti corpi
bassi
Tav. 7F Pianta piano terra corpi bassi (-12,20)
Tav. 8F Evidenziazione potenziale copertura cortili - Sez.
N-S.
Tav. 8F Evidenziazione potenziale copertura cortili - Sez.
E-O.
d.3.3) impianti tecnologici:
relazione ed elaborati grafici.
d.4) Analisi delle potenzialità economiche con determinazione
delle ipotesi alternative di utilizzazione e relativo piano
finanziario.
e) constatato che il piano operativo di cui in a.2) è stato
sottoposto all'esame della commissione di valutazione sopra
menzionata ed approvato all'unanimità, con modificazioni, da
quest'ultima nella seduta del 4 ottobre 1995;
f) esaminata la relazione di sintesi di cui in d.1), allegata
alla presente deliberazione, che recepisce - unitamente ai restanti
elaborati di cui al punto d) - le modificazioni di cui al punto
e);
g) richiamata la deliberazione consiliare n. 744/X, del 22
giugno 1994, con la quale è stata ratificata la deliberazione della
Giunta regionale n. 3458, in data 29 aprile 1994, concernente
l'approvazione del "Documento unico di programmazione (DUP
FESR-FSE) per gli interventi strutturali comunitari nella zona
della Valle d'Aosta interessata dalla realizzazione dell'obiettivo
n. 2 per il triennio 1994/96" che prevede, fra l'altro, alla misura
2.2, la realizzazione di un primo stralcio funzionale di
investimenti per il recupero del forte di Bard (Opera Carlo Alberto
e Opera Gola) e per lavori di protezione dei corpi edilizi
sottostanti (Opera Ferdinando, Opera Mortai, Opera Vittorio) del
costo stimato di lire 13.882 milioni, il cui finanziamento è stato
interamente approvato, con decisione della Commissione europea
C(94) 3404, in data 16 dicembre 1994, con deliberazione CIPE 10
maggio 1995, con leggi regionali 27 agosto 1994, n. 57, 19 gennaio
1995, n. 2, nonché con disegno di legge regionale n. 168, del 17
novembre 1995, approvato dal Consiglio regionale il 14 dicembre
1995;
h) ritenuto necessario approvare il menzionato piano operativo -
redatto in applicazione del programma di cui in a) - al fine di
consentire l'avvio degli investimenti per il recupero, la
valorizzazione ed il riutilizzo del forte e del borgo medioevale di
Bard nonché l'ultimazione del loro 1° stralcio entro dicembre 1998,
in ottemperanza a quanto dispongono gli atti amministrativi
richiamati in g);
i) visto il parere favorevole di legittimità rilasciato dal
Soprintendente ai beni culturali e ambientali, ai sensi
dell'articolo 72 della legge regionale n. 3/1956 e successive
modificazioni e del combinato disposto degli articoli 13, comma 1,
lett. e) e 59, comma 2, della legge regionale n. 45/1995, sulla
presente deliberazione;
Delibera
1) di approvare - in applicazione della misura 1.2 del Programma
operativo plurifondo (FESR-FSE) ob. n. 2 per il biennio 1992/93,
approvato con propria deliberazione n. 3651, del 17 luglio 1992 -
il piano operativo di interventi per il recupero, e la
valorizzazione del forte e del borgo medioevale di Bard così come
rappresentato nel documento "Studio di fattibilità e piano
operativo per il recupero del forte e del borgo medioevale di Bard.
Relazione di sintesi" allegato alla presente deliberazione, che ne
forma parte integrante, oltre che nei restanti elaborati citati in
premessa;
2) di stabilire che il piano operativo di cui al punto 1)
costituisce riferimento per le attività di progettazione esecutiva
ed attuazione degli interventi di recupero del Forte nonché per le
attività di pianificazione urbanistica di livello locale e
regionale, anche con riferimento alle disposizioni di cui
all'articolo 7 della legge regionale 9 agosto 1994,
 n. 44.
3) di dare atto che la presente deliberazione non è soggetta al
controllo della Commissione di Coordinamento in quanto non compresa
nelle categorie indicate nell'articolo 8 del decreto legislativo 22
aprile 1994, n. 320 e di darne esecuzione.
Piano Operativo
(...omissis...)
Presidente
Si procede a discussione congiunta sul
punto 12 e sul punto 13 dell'ordine del giorno.
Ha chiesto la parola per illustrare il disegno di legge il
relatore, Consigliere Rini.
Rini (UV)
In data 17 luglio 1992 il Consiglio
regionale ratificava una delibera di Giunta, che prevedeva
l'elaborazione di studi di fattibilità e di un piano operativo per
il recupero del Forte e del Borgo di Bard da parte di un gruppo di
professionisti esterni alla Regione.
In seguito si costituiva il gruppo di progettazione ed una
commissione di valutazione del lavoro di studio e pianificazione, e
si approvavano le linee guida per la pianificazione degli
interventi di recupero, valorizzazione e riutilizzazione del
Forte.
Con delibera n. 1356 del 24 febbraio 1995 la Giunta regionale ha
approvato le linee guida sulla cui base il gruppo di progettazione
ha elaborato il Piano operativo, che andiamo ora ad approvare
insieme al disegno di legge.
Il Castello di Bard risale all'XI secolo e come ben sappiamo è
stato demolito nel periodo napoleonico. Nel 1830 iniziò la
ricostruzione dell'attuale Forte, che terminò nel 1838. Nel 1975
dal demanio militare passò al patrimonio dello Stato e di recente
dallo Stato alla Regione Valle d'Aosta. Con l'acquisizione del
complesso fortilizio da parte della Regione, prese corpo la volontà
di creare in questo luogo un punto di valorizzazione
turistico-culturale della Valle d'Aosta e delle Alpi più in
generale.
La scelta è dovuta, oltre che al fascino del maniero, alla sua
strategica collocazione geografica ed ambientale, raggiungibile in
poco tempo e con facilità dalla Francia, dalla Svizzera e
dall'Italia nord-orientale, zona d'Italia in cui vivono diversi
milioni di abitanti.
In questi anni sono state avanzate varie proposte di riutilizzo
del Forte, tutte tendenti a farne il centro di attività che possano
incidere in modo favorevole sull'economia della zona e della Valle.
L'ultima proposta è quella contenuta nello studio che stiamo per
approvare, tendente a trasformare il Forte in centro culturale di
marketing
del prodotto Valle d'Aosta, che dovrebbe essere in
grado di catturare una parte del flusso di persone che transitano
ai suoi piedi, per indirizzarlo verso proposte turistiche,
culturali ed economiche.
La progettazione risulta molto articolata in quanto non è
semplice riconvertire una fortezza costruita per respingere la
gente in una struttura di accoglienza del pubblico; esistono
infatti diversi problemi come ad esempio: l'accessibilità all'opera
alta, denominata Carlo Alberto, che è posta a 100 metri dal
fondovalle, le tramezzature interne di notevole spessore, il
problema della dislocazione di parcheggi in limitati spazi a
disposizione.
Lo studio di fattibilità individua alcune utilizzazioni
particolarmente idonee alla struttura esistente, quali: una
destinazione a carattere museale che rappresenti la cultura,
l'arte, l'etnia, l'ambiente, l'artigianato e le varie attività
svolte in Valle d'Aosta; una destinazione ad attività formativa
legata al museo, con un centro di restauro specializzato
nell'artigianato locale; una destinazione espositiva, i cui
contenuti varieranno in base alla caratterizzazione culturale
decisa dal gestore del complesso; una destinazione a centro di
informazione e promozione relativo alla Valle, da dove verranno
divulgati i percorsi naturalistici, culturali, turistici e
sportivi; una destinazione ad attività congressuale; una
destinazione di supporto alle attività sportive praticate in
Valle.
Le attività che si svolgeranno nel Forte genereranno un indotto
di servizi di ricezione e commerciali nel sottostante centro
abitato, per cui si rende indispensabile il recupero edilizio del
Borgo medioevale, che versa in cattive condizioni.
Per quanto concerne la viabilità, l'accessibilità dei parcheggi,
lo studio individua la costruzione di una galleria sotto il Borgo
ed il Forte per alleggerire il traffico sulla SS 26, quest'opera
dovrebbe essere realizzata a spese dell'ANAS; l'installazione di un
sistema di ascensori inclinati per l'accesso al Forte e la
realizzazione di parcheggi pubblici coperti ad uso dei residenti e
posti nelle vicinanze o all'interno del Borgo.
Come già evidenziato, non è pensabile un riutilizzo così
ambizioso del Forte senza un recupero adeguato del sottostante
Borgo, che dovrà ospitare gli esercizi commerciali e ricettivi
legati al riuso dello stesso; dovranno essere modificati gli
strumenti urbanistici comunali e sovracomunali attraverso varianti
che tengano in considerazione la nuova realtà prospettata.
Lo studio contempla altresì un impegno finanziario per il
recupero di edifici pubblici, per l'acquisizione ed il risanamento
di edifici privati di particolare pregio e per incentivare i
privati al fine di coinvolgerli nel recupero del Borgo.
Vista la vastità delle superfici da recuperare, la complessità
del recupero e la prevedibile, notevole durata delle operazioni,
l'intervento è stato suddiviso in due fasi: la prima, finanziata
nell'ambito del Programma operativo plurifondo, concerne
l'elaborazione dello studio di fattibilità e del Piano operativo di
recupero del Forte e del Borgo; la seconda comprende gli
investimenti per la progettazione esecutiva e gli interventi
individuati dal Piano, la progettazione organizzativa e l'avvio
delle attività da insediare nelle strutture conformemente a quanto
previsto dal Piano.
Gli interventi saranno attuati dalla Regione direttamente o
mediante la costruzione di una società di capitale, partecipata a
maggioranza dalla Regione tramite la Finaosta, che dovrà redigere
il progetto esecutivo, finanziare e realizzare le opere di
restauro, strutturazione e infrastrutturazione.
La gestione sarà affidata ad una fondazione o ad altra figura
giuridica che curerà l'avvio e la gestione delle attività che
saranno insediate. La gestione affidata ad un soggetto privato
dovrebbe assicurare una maggiore efficienza ed elasticità nella
produzione dei servizi e dovrebbe essere il
trait d'union
fra l'intervento pubblico ed il mercato. Infatti, mentre le
operazioni di restauro sono di interesse esclusivamente pubblico,
finanziate con capitali pubblici, la gestione interessa
maggiormente la sfera economica ed il mercato e sarebbe finanziata
con capitali il cui impiego risponde a logiche anche
privatistiche.
La fondazione o altra figura giuridica decideranno autonomamente
le politiche culturali e commerciali della struttura e ad esse
verranno riferiti i ricavi derivanti dall'uso delle strutture, gli
oneri di capitalizzazione del circolante necessario per la gestione
e i relativi rischi.
La spesa complessiva per l'intero intervento proposto è di
70.778 milioni per il periodo che va dal 1996 al 2002; per il
periodo 1996-1998 verranno spesi 13.882 milioni per l'attuazione
del primo stralcio funzionale. La differenza necessaria per
l'attuazione dei successivi stralci sarà resa disponibile a
decorrere dall'esercizio finanziario 1999 con legge finanziaria per
le quote a carico della Regione e con legge di bilancio per le
quote a carico dell'Unione europea e dello Stato.
L'urgenza dell'approvazione del presente disegno di legge è
evidente, in quanto siamo già in ritardo rispetto ai tempi
previsti. A marzo di quest'anno era previsto l'appalto dei lavori
del primo stralcio, che dovrebbe terminare a settembre 1998, mentre
ad oggi non abbiamo ancora approntato i progetti definitivi. Il
Forte necessita di lavori urgenti da fare subito ed è importante
iniziare anche per non rischiare di perdere i contributi previsti
dalla CEE.
Vorrei ancora sottolineare che, come abbiamo potuto sentire
durante le varie audizioni delle commissioni permanenti, alcune
destinazioni in futuro potranno essere riviste da questo Consiglio.
Fra l'altro, rimangono ancora molti metri quadri disponibili per
altre attività in quanto il museo occuperà solo una parte non
consistente del Forte.
Presidente
Ha chiesto la parola per illustrare la
proposta di Piano operativo l'Assessore al turismo, sport e beni
culturali, Agnesod.
Agnesod (UV)
Volevo presentare, in aggiunta alla
completa ed esauriente relazione fatta dal Consigliere Rini, alcuni
emendamenti per l'adeguamento alle indicazioni che il gruppo
tecnico aveva dato a suo tempo in una riunione e che, erroneamente,
non sono stati presi in considerazione nella battitura del
testo.
Elenco gli emendamenti che sono proposti: a pagina 13, ultimo
paragrafo, sostituire la parola "potrà" con la parola "dovrà"
quando si dice:
"Tale definizione potrà avvenire
contemporaneamente o meglio, prima della progettazione esecutiva
delle attività gestionali...".
A pagina 18 aggiungere nell'elenco:
"Anche i sottotetti
possono servire per funzioni aggiuntive".
A pagina 23, punto 8-1-4, aggiungere:
"Il progetto per la
risoluzione dei problemi di approvvigionamento idrico è in corso di
attuazione".
Sempre a pagina 23, punto 8-1-3, aggiungere:
"Sino alla
realizzazione del collettore fognario verrà mantenuto l'attuale
sistema di smaltimento delle acque".
Sempre a pagina 23, punto 8-1-5, aggiungere:
"Si prevede che
l'allacciamento alla rete di distribuzione del gas metano sia
realizzato in tempi congrui con quelli del progetto di recupero di
Bard".
Infine, a pagina 29 inserire nella prima fase
"Impianti di
risalita al Forte"
, che sono stati erroneamente nella battitura
inseriti nella seconda fase.
Sono emendamenti non significativi, che riguardano alcuni
aggiustamenti sugli impianti e alcuni aggiustamenti sugli errori di
battitura.
Presidente
E' aperta la discussione generale.
Ha chiesto la parola il Consigliere Chiarello.
Chiarello (RC)
Questo è un altro progetto che mi
sembra meriti un po' di discussione, è vero che c'è già stata in
commissione molta discussione su questo progetto, ma vorrei che su
queste cattedrali nel deserto che abbiamo anche in Valle d'Aosta si
discutesse anche in questa sede. E' vero che quando il
provvedimento arriva in Consiglio, probabilmente i giochi sono già
fatti e non cambia niente, ma credo che sia bene almeno dire la
propria opinione. Intanto in commissione c'è qualcuno che ha fatto
il rilievo che il progetto che verrà votato oggi era l'unico
progetto, presentato dall'unico gruppo di esperti che ha valutato
cosa si doveva fare del Forte di Bard. Questa secondo me è una
carenza, perché il Forte di Bard può essere utilizzato in diverse
maniere, pertanto mi sembra che un'idea sola sia abbastanza
limitativa. Non voglio dire che sia sbagliata, però se potevamo
confrontarci con più idee, probabilmente potevamo capire anche cosa
poteva uscire di alternativo per questo Forte; non vorrei che si
pensasse che voglio lasciarlo così, assolutamente no: non sono
contro la ristrutturazione e il riutilizzo del Forte di Bard, però
è un investimento che peserà sulla Regione per diversi anni, per
cui vorrei - nei limiti del possibile - che fosse un qualcosa che
poi si riesce a finire e diventi utilizzabile al meglio. Questo è
uno dei limiti.
L'altro limite di cui ho parlato in commissione è che, girando
un po' per l'Italia (per non andare all'estero), ho visto tanti
paesetti simili al Borgo di Bard "vivi", mentre il Borgo di Bard mi
sembra "morto"; spero che la ristrutturazione del Forte ridia vita
al Borgo, ma non ne sono convinto. Sono invece convinto che un
Borgo come quello di Bard, con il passaggio di turisti che c'è
attualmente, con l'imprenditorialità locale, con il commercio,
potrebbe già vivere, mentre adesso non c'è vita.
Penso ai prodotti tipici locali, abbiamo le Grolle, i formaggi,
i vini valdostani, e se giriamo per la Toscana e per le altre
regioni italiane vediamo che i borghi sono utilizzati molto bene,
riuscendo a vendere il più possibile ai turisti. Pertanto il mio
dubbio è questo: se mettiamo a posto il Forte facendo la scommessa
poi che venga legato ad un Borgo vivo, riusciremo a far nascere fra
gli abitanti di Bard una cultura commerciale e artigiana che si
leghi al passaggio di questi turisti, oppure facciamo una scommessa
al buio? Ho questo dubbio, pur ritenendo che il Forte si debba
ristrutturare nella migliore maniera possibile.
Una delle cose che mi fanno più pensare è la ricettività
alberghiera in quella zona: Bard aveva un solo albergo, Hône aveva
un numero di posti letto limitatissimo, di Donnas non ne parliamo,
cioè quella zona non ha ricettività alberghiera, per cui dovremo
anche pensare ad un qualcosa che sia dimensionato all'afflusso. Si
parla di centinaia di migliaia di persone all'anno; anche qui,
secondo me, sono discutibili certi conti, ad esempio nel ristorante
si parlava di 70-80mila lire a pasto, invece a me sembra che adesso
i turisti cerchino locali dove si paga poco. Pertanto ritengo, come
ho già detto in commissione, che sia stata abbastanza limitativa la
discussione di un solo progetto.
Presidente
Ha chiesto la parola il Consigliere
Marguerettaz.
Marguerettaz (PpVA)
Credo anch'io che questo sia
un argomento sul quale valga la pena spendere qualche parola, visto
l'ingente impegno finanziario che richiede. Farò un po' una
disamina di questo punto che siamo chiamati a votare, partendo
subito da una constatazione. Ci troviamo di fronte ad una struttura
con quelle caratteristiche storiche che ricordava Rini nella sua
relazione, che può rappresentare sicuramente un grosso potenziale
sotto diversi punti di vista, primo fra tutti quello turistico. Ed
infatti è proprio sull'aspetto di offerta turistica che questa
struttura può rappresentare, che i professionisti incaricati hanno
messo l'accento.
Qual è stato il ragionamento che ha condotto i professionisti
incaricati a sottoporre alla Giunta prima e al Consiglio dopo le
varie proposte (che poi non sono così varie)? Ma prima di dire
questo conviene fare una riflessione a monte: proposte fatte da
questo gruppo di professionisti con una delibera di Giunta che ha
previsto uno stanziamento di oltre 1 miliardo di spese per questa
consulenza.
Prima riflessione che metto lì, sulla quale poi sicuramente mi
sarà data risposta: visto che di una struttura così importante si
tratta, mi chiedo come mai si è scelta la strada di affidare un
incarico a questo gruppo di professionisti e di limitarsi a questo.
In altre occasioni, su strutture parimenti importanti, si è scelta
la strada ad esempio del concorso di idee, dove si è avuta la
possibilità di confrontare diverse proposte per poi scegliere la
migliore; in questo caso invece si è deciso di scegliere un'altra
strada. Quindi ci troviamo un po' in un vicolo cieco, nel senso che
l'unica strada per il Consigliere a questo punto è di mettersi lui
a pensare soluzioni diverse da quelle rappresentate dal gruppo di
lavoro incaricato. E' chiaramente un compito ostico per il
Consigliere, perché il suo compito è quello di fare il Consigliere
politico e non quello di fare il professionista.
Fatta questa premessa, vediamo qual è stato il ragionamento di
questo gruppo di lavoro. Dicevo, si è messo giustamente l'accento
sulla possibilità turistica che può rappresentare questa struttura
e si è partiti da qui: sotto il Forte di Bard transitano circa 8
milioni di persone l'anno, quale potrebbe essere la strategia? La
strategia è quella di catturare questi 8 milioni di persone che
passano sotto il Forte di Bard. E qui permettetemi di esprimere una
grossa perplessità, perché questo - almeno questa è stata
l'impressione del sottoscritto, che poi verrà, spero, confutata
dall'Assessore - è il punto più forte sul quale i professionisti
hanno iniziato il ragionamento: sotto il Forte di Bard passano 8
milioni di persone l'anno, bisogna cercare di fermarle.
Credo che risulti abbastanza evidente come, partendo da un
presupposto di questo genere, anche le risposte che poi si vanno ad
indicare sono certamente limitative. Pensate voi se - per fare un
esempio qualsiasi - quando in quel di Torino decisero di installare
il Museo egizio nel centro della città, fossero partiti dal
presupposto del traffico veicolare che c'era davanti alla struttura
del Museo egizio: avrebbero dato un'impostazione completamente
diversa rispetto a quella che poi è stata data.
Quindi, bisogna catturare questo mercato mobile. In che modo? La
risposta che viene data - non tanto quella del Museo, perché quella
del Museo dallo studio dei professionisti viene piuttosto messa in
relazione con un altro
target
turistico che vedremo dopo -
ma la risposta che viene data per catturare questi 8 milioni di
persone che transitano sotto il Forte di Bard è quella di andare a
pensare ad un centro di
marketing,
un centro di informazioni
e di promozione relativo alla nostra regione. Credo che anche su
questo punto vada fatta una piccola riflessione: se non ho capito
male, si vorrebbe far sì che all'interno del Forte di Bard il
turista possa ricevere una serie di informazioni, di indicazioni, e
probabilmente anche di collocazioni a livello alberghiero o di case
in affitto, riguardo appunto alla potenzialità che la nostra
regione offre.
Mi permetto di avanzare una riserva, e cioè, nonostante tutte le
indicazioni che lo studio prevede dal punto di vista dell'accesso
alla struttura, l'accedere al Forte di Bard anche dopo gli
interventi che saranno fatti sarà comunque sempre di una certa
difficoltà, perché questi 8 milioni di transiti avvengono in
larghissima parte sull'autostrada, e sappiamo bene che Bard non è
dotato di un casello autostradale, per cui il turista che decide di
fermarsi al Forte di Bard deve uscire a Pont-Saint-Martin e poi
risalire la statale fino a destinazione.
Ora, credo che in tutti i paesi turistici al mondo, là dove si
voglia dare un indirizzo quale quello che si intende dare con il
centro d'informazione e di produzione, queste attività vengono
dislocate nei posti di più facile accessibilità. Ricordo, ad
esempio, una volta che ho avuto l'occasione di andare in Spagna che
sull'autostrada stessa era stata predisposta una struttura di
questo genere, appena si faceva l'ingresso in territorio spagnolo.
E' chiaro che qui si segue una filosofia diversa, che non so quali
frutti potrà portare.
Qual è l'altro
target,
a cui accennavo prima, a cui ci si
vuole rivolgere per questa struttura così importante? E' scritto
nella relazione, fa specie dirlo perché, con un investimento di
questo genere a partire dalla spesa per la consulenza, il
target
a cui ci si rivolge sono le gite scolastiche,
principalmente per le quali viene pensata e suggerita la struttura
del Museo sull'Alpinità. Dico solo questo. Il Museo sull'Alpinità è
l'unica proposta che emerge dallo studio e fra l'altro anche nel
corso della riunione delle commissioni congiunte che è stata fatta
da più parti è emersa questa domanda, che non ha trovato risposta:
come mai si sceglie un museo di questo genere, quali altre ipotesi
sono state fatte e perché alla fine è risultata migliore rispetto
alle altre questa? Non ci è stata data risposta.
Altri spazi, specie per il
target
delle gite scolastiche
ma non solo, riguardano le mostre cosiddette "temporanee", e vi
dico sinceramente che qui nutro un'altra grossissima riserva,
perché nello studio viene chiaramente escluso il fatto che
all'interno del Forte di Bard si possano organizzare mostre di una
certa levatura. Si dice infatti:
"Queste scelte organizzative e
finanziarie escludono anche grandi mostre temporanee, esse
potrebbero infatti ripagarsi solo con un numero di visitatori molto
più elevato di quello possibile al Forte di Bard, date le sue
strutture logistiche e le sue possibilità di accesso".
Qui,
secondo me, c'è una grossa contraddizione con il tipo di politica
turistica fin qui portata avanti dall'Assessorato, e non ricordo
mai quale perché lì c'è il sovrapporsi di competenze fra
l'Assessorato alla pubblica istruzione e quello al turismo, però
ricordo che l'Assessore Agnesod ebbe modo in passato di rispondere
ad interpellanze che furono fatte e di ostentare con giustificato
orgoglio il numero di visitatori che avevano avuto alcune mostre
organizzate in quel di Saint-Bénin.
Allora mi chiedo: se mostre di così grande levatura, insediate
in quel di Saint-Bénin, hanno avuto 25mila e oltre visitatori, non
riesco a capire per quale motivo non potranno essere inserite
all'interno del Forte di Bard, e non capisco come mai non
potrebbero essere economicamente gestibili secondo le
giustificazioni che vengono addotte dai professionisti.
E poi fra i numerosi spazi che vengono offerti da questa
struttura c'è, io dico, riempitivo perché mi sembra di poter
giudicare così la decisione di installare uno spazio per
un'attività formativa che dovrebbe essere quel centro di restauro
di materiali di montagna, legno, eccetera.
Tutte queste considerazioni mi fanno fare una riflessione: credo
che dal punto di vista degli indirizzi da dare a questa struttura
potevano essere fatti sforzi maggiori e potevano essere date
indicazioni migliori.
La seconda parte del discorso che voglio affrontare è la parte
più delicata, più complicata e alla quale né il collega Rini nella
sua relazione, né - se non molto brevemente - l'Assessore Agnesod
hanno sufficientemente risposto, ed è la parte economica della
questione, è la parte gestionale di questa operazione. Anche qui
devo dire che, andando a vedere le ipotesi che suffragano una
possibilità di buona gestione economica, personalmente, pur non
essendo un economista, nutro forti, forti perplessità.
Qual è il presupposto dal quale partono i professionisti? Il
primo presupposto, per fare un sommario conto economico di quella
che sarà la situazione, è che al Forte di Bard, una volta che sarà
ristrutturato e che ci saranno queste attività, come minimo - e
questa impostazione di procedere ad una sottostima viene più volte
ripresa, sia in sede di commissione, che in sede di verbali che
degli stessi studi - accederanno 100mila persone l'anno. Prima
riflessione: perché si è partiti da questa idea? Questo numero di
100mila persone l'anno, che a detta di molti, dei professionisti
in primis,
è una cifra minima, come si è individuato? Questo
non riesco a capirlo, se non con il fatto che si sia preso il
numero dei passaggi degli 8 milioni a cui accennavo prima, si sia
fatto un parametro percentuale e si sia arrivati a dire 100mila
visitatori l'anno; perché a guardare la realtà qual è quella che
abbiamo oggi sotto i nostri occhi e che è rappresentata dalle altre
strutture che oggi abbiamo sul territorio, in particolare i
castelli, non si hanno questi dati. Noi di tutti i castelli, che
rappresentano certo uno dei richiami più forti dal punto di vista
turistico per la nostra regione, ne abbiamo solo uno che supera i
50mila visitatori l'anno, ed è il Castello di Fénis con 80mila
visitatori l'anno, un castello che - come da tutti è riconosciuto -
è la struttura maggiormente conosciuta della nostra Valle nel mondo
intero. Tutti gli altri castelli sono al di sotto dei 50mila
visitatori l'anno.
Seconda sottolineatura. Qui si dice 100mila visitatori per il
Forte di Bard - e tutto questo ragionamento per dire, come
accennavo all'inizio, che c'è possibilità di gestirlo - che pagano
10mila lire per il biglietto; sappiamo allora che c'è una scelta
già modificata rispetto ad oggi, nel senso che oggi il costo per
accedere alla visita di un qualsiasi castello della Valle è di lire
4.000 e di lire 2.000 per i bambini.
Sempre all'interno dei castelli, ne abbiamo uno in particolare
dentro il quale si è già pensato di seguire l'idea di collocarvi
una struttura museale, ed è il Castello di Saint-Pierre, dove vi è
un museo naturalistico. Il Castello di Saint-Pierre rappresenta un
dato ancora più interessante in quanto è un museo permanente, e là
dove vi è questa situazione vi è un
trend
di visitatori che
decresce nel corso degli anni, probabilmente perché le
caratteristiche di questi musei non sono in grado di aggiornarsi e
di proporre un'offerta differenziata via via che passa il tempo. Se
andiamo a vedere i dati di questo castello, vediamo che per i
visitatori nel corso degli ultimi 5 anni c'è proprio una curva in
discesa. Questo per dire che ci sono dei dati di partenza a mio
avviso non giustificabili.
Poi c'è un'altra questione, sempre per giustificare la gestione
di questa struttura. I professionisti fanno tutto un ragionamento
su ciò che spenderanno i visitatori, ovvero quello che spenderanno
nella ristorazione all'interno del Forte, quello che spenderanno
nel punto vendita, quello che spenderanno nel Borgo, sempre per la
ristorazione o per le spese di vario genere. La cosa simpatica è
che, se andiamo a fare la sommatoria di tutte queste spese viene
fuori che su quei 100mila potenziali visitatori, i professionisti
indicano in 62mila i visitatori che spenderanno minimo 15mila
lire.
Credo, ripeto con la mia scarsa cognizione di causa di questa
materia, che sia molto forzata l'ipotesi, pensando a tutte le gite
scolastiche o alle famiglie che si recheranno a visitare questa
struttura, per cui su 100mila visitatori più del 60 percento
spenderanno almeno 15mila lire. Certo che impostando il conto
economico in questo modo, risulta facilmente giustificabile una
gestione così possibile, se non addirittura conveniente, tanto è
vero che i professionisti immaginano, se dovessero andare così le
cose, che anche sugli investimenti che vengono fatti ci sarebbe un
facile ammortamento nel corso degli anni.
Altre cose che non tornano da questo punto di vista - mi direte
che sono piccole cose, ma servono quanto meno a presentare delle
perplessità su questo studio - sono le spese previste per tale
gestione. I professionisti si chiedono come si può fare a limitare
le spese e propongono di chiuderlo d'inverno, in modo da
risparmiare il riscaldamento. E' un'idea. Poi dicono: quanto costa
gestire questa cosa? E qui ci sono alcune cose che non mi tornano,
perché pensare nel giro di un anno di spendere per il Forte 300
milioni per quelli che sono gli allestimenti, dato il fatto che
bisogna comunque fare delle mostre temporanee seppur di non elevato
valore, credo che sia decisamente sottostimata questa previsione,
nel senso che investire 300 milioni nel corso di un anno per
allestire questo genere di offerta turistica o è una presa in giro,
oppure ricordo che fra un po' le Pro-loco spendono queste
cifre.
Così come lascia perplessa la spesa stimata per il personale.
Non ho grossa esperienza, ma dire che un dipendente costa 20
milioni l'anno significa che il poveraccio guadagna 900mila lire al
mese.
Questo per dire tutta una serie di questioni che lasciano
fortemente perplessi da una parte sia sulla destinazione d'uso che
viene data a questa struttura, dall'altra parte sulla possibilità
gestionale che effettivamente avrà questa struttura. Infatti, per
quanto riguarda la gestione, cosa già si dice? La Regione
innanzitutto come ente che salvaguardi il carattere culturale che
si vuole dare alla struttura, ma di fatto i privati che dovranno
essere coinvolti - qui non è molto chiaro, spero che l'Assessore
poi chiarisca meglio - nelle varie gestioni dovranno avere
addirittura un sussidio da parte della Regione per le loro
gestioni.
C'è un'ultima questione. Siccome ho parlato in negativo fino
adesso, spendo ora una parola in positivo. Quello che mi convince
decisamente di più rispetto all'ipotesi che viene fatta sulla
struttura Forte è l'ipotesi che viene fatta sulla struttura Borgo.
I suggerimenti che vengono dati per il recupero del centro storico
del Borgo di Bard sono estremamente interessanti e possono
rappresentare un primo importante passo verso il recupero di altri
centri storici quale quello di Aosta, che a mio avviso, forse più
di tante altre iniziative, potrebbe rappresentare un forte richiamo
turistico, così come avviene in tutte le città che hanno una storia
alle spalle.
Quindi valuto positivamente questo, e mi permetto in conclusione
di fare una domanda all'Assessore per quanto riguarda le varie
strutture per facilitare l'accesso al Borgo e al Forte. Abbiamo
visto dalla proposta che per servire il Forte verrà realizzato un
parcheggio pluripiano nel Comune di Hône. Ho visto nel verbale
della riunione della commissione di valutazione che il Presidente
della comunità montana Monte Rosa chiedeva di organizzare un
incontro con i sindaci dei comuni vicini a Bard, e quindi anche con
il sindaco di Hône immagino per metterlo a conoscenza di ciò che
prevedeva questo piano, cioè che sul suo comune si sarebbe poi
realizzato questo parcheggio. Vorrei solo sapere dall'Assessore
informazioni riguardo la posizione che il Comune di Hône ha tenuto
quando gli è stata presentata questa ipotesi.
Presidente
Ha chiesto la parola il Consigliere
Bich.
Bich (APA)
Non è per aggiungere altre cose, perché
la disamina fatta dai colleghi che mi hanno preceduto è stata molto
ampia e quindi non credo che si possano portare delle grandi
novità. Se mi è consentito, vorrei sottolineare in senso positivo
la caparbietà, la volontà, la forza con cui l'Assessore ha voluto
portare a termine questa prima fase. Questo per sfatare la leggenda
che siamo sempre polemici con l'Assessore Agnesod.
In effetti, un primo passo è stato fatto, poi camminando
probabilmente gli sviluppi adeguati ci saranno. Balza agli occhi
però subito una prima cosa, che forse non c'entra niente con
l'Assessorato, ed è il
team
della progettazione. Già quando
si è scelto di andare fuori Valle lo si è fatto per avere non delle
teorie generali ed astratte sul recupero, ma per avere
possibilmente dei dati adeguati con la realtà nostrana e delle idee
nuove sulla ristrutturazione, più che dei disegni avere una
filosofia del recupero.
Qui invece è venuto fuori il solito "polpettone", cioè opere più
grosse, parcelle più grosse, perché se c'è un limite a questo piano
di fattibilità è quello di non avere misure verso l'espansione,
anzi ci vengono dati dei numeri che sono estremamente chiari già
nelle dimensioni: 2642 metri quadrati per spazi espositivi e sale
conferenze, che è molto di più del palazzo in cui noi viviamo, 4479
metri quadrati di spazi di riserva, tutto il sistema di mobilità
con ascensori, parcheggi, scambio intermodale, auto, funicolare e
quant'altro mai. Non vorrei che si ripetesse una specie di
Disneyland
della Bassa Valle, cioè si snaturasse in modo
molto censurabile l'aspetto, la scenografia, la storia che ha
scandito lo sviluppo del Forte di Bard.
Questo è il primo punto, ed è quanto abbiamo contestato ai vari
progettisti quando sono venuti qui. Già sono stati l'emblema della
massima sensibilità, mandando dei mezzani; quindi, li abbiamo
scelti fuori Valle, il meglio di tutti e chi è venuto qui? Il
mezzano. Nessuno di questi augusti nomi di alto lignaggio
universitario si è presentato. E' venuto il solito Vallacqua, che
vediamo in tutte le ristrutturazioni. Sono amico fraterno di
Vallacqua perché abbiamo studiato un po' insieme, lui con più
successo di me, però abbiamo fatto un pezzo di Politecnico e il
fatto di ritrovarlo là dove si discutono i grandi progetti
infrastrutturali della Regione mi fa piacere. Però ci sarebbe anche
da chiedersi se vengono seguiti dei criteri di rotazione degli
incarichi, almeno dei mega-incarichi, anziché demandare alle stesse
persone un primato dinanzi ad un ordine degli ingegneri che in
Valle d'Aosta ha rappresentanze più che valide, che possono
benissimo essere inserite.
Il mio modesto suggerimento alla Giunta è quello di dare corso
ad una maggiore rotazione degli incarichi più dispendiosi e più
onerosi non solo nel settore dell'architettura e dei lavori
pubblici, ci sono anche altri settori dove i nomi sono sempre gli
stessi; secondo me per un atto di equità da parte del buon padre di
famiglia, così come dovrebbe essere l'amministratore, ci si
dovrebbe rivolgere anche in questa direzione.
Sappiamo che questi stessi progettisti sono andati direttamente
alla conferenza stampa, al Consiglio regionale non sono venuti ma
sono andati alla conferenza stampa, dove hanno spiegato, eccetera.
Avremmo avuto piacere di avere degli elaborati più consoni a questo
tipo di progetto, però restano insoluti alcuni problemi che non
sono stati risolti; uno è quello a cui accennava poco fa il collega
Marguerettaz, cioè questo grande flusso di visitatori che avranno
la disponibilità per acquistare da dove lo facciamo passare? Questo
è il punto centrale: il ruolo Borgo ristrutturato e la struttura
militare, perché il Forte dei Bard è uno dei più conosciuti e
senz'altro intatti non solo nella dimensione ma nella funzione che
espletavano allora.
Mi sembra che gli elaborati non dicano molto al riguardo.
Abbiamo però da copiare esperienze a vasto raggio, basta andare
sulla sponda sud del lago Lemano - noi che siamo affezionati della
francofonia e della francofilia - per vedere un bellissimo caso di
ristrutturazione dove c'è un grande edificio di architettura
storica importante e tutt'intorno un borgo recuperato con
pochissimo cemento armato, con grandi flussi di visitatori. Un
borgo nel quale sono state collocate tutte le parti indicate per lo
scambio.
Allora vorrei sapere: il flusso degli acquirenti passerà
obbligatoriamente attraverso il Borgo di Bard ristrutturato? Questo
è un punto importantissimo, perché il Borgo ha una sua specificità
che lo rende unico non solo in Valle d'Aosta, ma in tutte le Alpi
occidentali.
Secondo punto e seconda ambiguità. Il cosiddetto museo
dell'Alpinità è una struttura adibita all'arte militare, è una
grande architettura di difesa con le caratteristiche che tutti
conosciamo, ma noi dobbiamo restare in quel segmento storico.
L'avessero in mano i Francesi! Ci sarebbe da dire su Cavour e gli
amori di Cavour e Bligny e il passaggio di Napoleone e quant'altro
mai. Allora, i 2600 metri vogliamo chiuderli lì, oppure vogliamo
andare a pescare molto indietro, perché diventa dispersivo e poco
localizzabile.
Terzo e ultimo punto. In effetti la cattura degli 8 milioni di
transiti è estremamente aleatoria ed è molto disincentivante per
chi può percorrere strade ad alta comunicazione tipo l'autostrada.
Il Forte di Bard per ora resterà a dimensione media, gradita ad un
certo
target,
di cui hanno parlato benissimo il relatore
Rini e il collega Marguerettaz, e pensiamo di restare lì senza
sfondare in dimensioni pazzesche.
Non ho altro da dire, quindi non si è trattato di affermazioni
ma di domande: perché si sono scelti questi progettisti, perché fra
questi progettisti tutti esteri ce n'è sempre uno che fa il
jolly
di denari e va bene in tutte le grandi infrastrutture,
quali sono le connessioni e quindi i percorsi Borgo e opera
militare, come è possibile realisticamente catturare il flusso di
traffico che passa sull'autostrada, senza dare discontinuità ai
viaggi, infine museo dell'Alpinità esattamente cos'è.
Questo ce lo devi dire, Agnesod: dicci solo bene - e vale
senz'altro un voto unanime - cos'è il museo dell'Alpinità.
Presidente
Ha chiesto la parola il Consigliere
Lanièce.
Lanièce (GA)
Il mio intervento sarà ovviamente
breve, anche perché i colleghi che mi hanno preceduto, in modo
particolare il collega Marguerettaz, hanno fatto un'analisi molto
approfondita, per cui si rischierebbe di ripetersi in
continuazione.
Anzitutto ritengo che la ristrutturazione del Forte di Bard sia
un intervento molto importante e indispensabile, anche per la
valenza storica e culturale del sito. Ovviamente grande importanza
riveste il collegamento con lo stesso Borgo; giustamente dicevano
prima i miei colleghi che un aspetto importante di questo
intervento è proprio quello della ristrutturazione dello stesso
Borgo, che è fatta molto bene.
Però il compito di un consigliere di minoranza è anche quello di
evidenziare alcuni aspetti, che secondo me avrebbero meritato una
differente impostazione, tenuto conto anzitutto che questo
intervento è un intervento che avrà un costo superiore ai 70
miliardi; ora il costo è di 70 miliardi, ma sappiamo benissimo che
quando si preventiva una cifra, alla fine a consultivo la cifra è
senz'altro non dico raddoppiata, ma senz'altro più alta di quella
preventivata.
Il primo punto da sottolineare è che qui abbiamo un'unica
proposta, e questo è un aspetto che è stato evidenziato dal
sottoscritto e da altri consiglieri nelle varie commissioni
competenti: manca in effetti una pluralità di offerte, un ventaglio
di scelte, all'interno delle quali si poteva magari scegliere la
stessa proposta, però avendo l'opportunità di verificare la
funzionalità e la validità di altre idee presenti in altre
proposte. E questo è già un punto non troppo positivo.
Come diceva giustamente il collega Bich, all'interno del gruppo
dei professionisti si ripresenta il solito problema già evidenziato
dal sottoscritto con varie interrogazioni, ovvero c'è sempre la
tendenza a scegliere professionisti fuori Valle. Secondo me sarebbe
stato opportuno inserire all'interno del gruppo dei professionisti
un professionista che vive e che lavora nelle vicinanze del Forte
di Bard, che meglio di tutti quanti conosce la realtà locale,
perché, al di là dei grandi nomi di cui non si vuole discutere la
capacità professionale, si tratta pur sempre di persone che vengono
da fuori e non conoscono esattamente la realtà locale e quindi
certi interventi potevano avere un'impostazione diversa.
Per quanto riguarda il riuso del Forte, abbiamo visto in questo
documento che vi sono 5 destinazioni.
In primis
la
destinazione a carattere museale. Questa - come è già stato
sottolineato più volte - non mi sembra una idea molto, molto
originale. L'ipotesi del museo resta sempre comunque un'ipotesi
appetibile, che piace a tutti: ai pensionati, alle scolaresche,
all'amministrazione pubblica; il rischio è davvero che poi si
finisca per fare mezzo buco nell'acqua, se così si può dire.
L'Italia è il paese dei musei di ogni tipo, anche perché visitare
luoghi d'arte e vestigia del passato è comodo e poco impegnativo.
Mancano invece le sedi della ricerca avanzata, le università
sperimentali, luoghi suggestivi dove si crea la cultura e non dove
si va a trovarla. In questo caso c'era la possibilità di inserire
all'interno di queste destinazioni una scelta forse un po' più
rischiosa, ma sicuramente più originale. E' vero che al punto d) si
parla di destinazione ad attività formativa, accennando alla
possibilità di organizzare un centro di restauro, però così
impostata è un'indicazione molto astratta.
Effettivamente si poteva inserire la volontà di fare all'interno
del Forte di Bard una scuola di restauro, tenuto conto che in tutta
l'Italia del nord non esiste una scuola di restauro, e la prima che
si trova è a Firenze. Si è finito per avere sempre delle idee non
molto originali come il
Centro marketing,
ma come diceva
anche Marguerettaz, noi dobbiamo pensare che questi 8 milioni di
veicoli che transitano sotto il Forte devono avere una facilità di
accesso, e noi sappiamo che attualmente non esiste uno svincolo.
Anche questo è un esempio di come si poteva impostare diversamente
il riuso del Forte.
Per quanto riguarda il Borgo, ho già detto che è un intervento
molto positivo; l'importante è che comunque sia data priorità al
Borgo, perché attualmente, come è risultato dalla discussione in
commissione, all'interno del Borgo le attività commerciali lasciano
molto a desiderare. Come alcuni consiglieri avevano suggerito,
sarebbe opportuno che di pari passo con la presentazione di questo
progetto ci fosse un inizio dei lavori sia all'interno del Forte
che all'interno del Borgo, in modo che non ci sia il Forte a posto
e il Borgo che deve ancora iniziare a mettersi in moto.
Vorrei passare ora a problemi di carattere tecnico e operativo.
Per quanto riguarda i parcheggi vorrei sapere come mai non è stata
presa in considerazione la possibilità di realizzare la zona di
parcheggio a valle del Forte, nell'area dell'esistente centrale
elettrica ormai in disuso, collegando la stessa con un breve
percorso pedonale al lato della SS 26 fino ai piedi del
contrafforte, dove esiste la piazzola di partenza del sentiero di
S. Giovanni. Da qui poteva avere inizio la risalita con
l'ascensore, con lo scavalcamento della Dora previsto nel piano. Mi
è stato detto che su tale problema sono state sollevate delle
critiche in assemblea, soprattutto da parte dei proprietari della
cosiddetta "area Calliera".
L'altro problema era quello che ho visto all'interno di questo
progetto, là dove si parla del sottopasso del Forte con il nuovo
tratto della SS 26 in galleria; non è che con questa soluzione,
invece di incentivare la presenza a Bard, si rischia di isolare
maggiormente lo stesso comune?
Poi esiste il parcheggio a lato del Cimitero; sempre in questo
progetto si dice che bisogna aumentare i parcheggi a destinazione
degli abitanti del Forte; ma, se non sbaglio, questo parcheggio è
stato realizzato poco tempo fa con una spesa di circa 600 milioni,
per cui questo intervento potrebbe danneggiare quella spesa,
dovendo rifare completamente quello che è stato appena fatto.
Secondo me bisognerebbe valutare meglio con gli amministratori del
comune se non ci sono altre scelte, proprio per evitare di
distruggere un'area che era già stata costruita con un risultato a
quanto pare molto positivo, a detta degli abitanti dello stesso
comune.
Per quanto riguarda il disegno di legge che viene presentato al
Consiglio, sarebbe stato opportuno, in nome di quel decentramento
così importante, prevedere da subito la partecipazione, seppure con
quote minoritarie, dei comuni direttamente interessati nella
formazione di quella società finanziaria che dovrà gestire questo
enorme progetto.
Infine, ci sono i problemi cosiddetti economico-gestionali,
messi bene in evidenza dal Consigliere Marguerettaz: il problema
del personale, i costi che non combaciano più di tanto, cito quanto
viene portato ad esempio a pagina 31, là dove si parla di
ristorazione, in cui si fa la considerazione che ci dovrebbero
essere 4000 clienti annui per una spesa di 75mila lire l'uno; non
so cosa si voglia dare da mangiare a queste persone, ma per 75mila
lire a pasto probabilmente si dovrebbe pasteggiare a caviale e
champagne.
Mi sembra poco probabile che i turisti che vanno a visitare una
zona storica e che devono già pagare 10mila lire di entrata, si
accollino una spesa così eccessiva. Questa è una cosa piccola, ma
che dimostra che il calcolo economico ha delle carenze, anche
perché 75mila lire rappresenta un importo molto elevato per un
pranzo.
Vi è poi il problema del personale, i costi sono minimi: 80
milioni all'anno per 4 persone mi sembra una cifra esigua e forse
non corrispondente alla realtà.
Restano ancora tutti gli altri problemi che ha già evidenziato
Marguerettaz e che è inutile ripetere, pertanto finisco ripetendo
che questo intervento è molto importante in modo particolare per la
Bassa Valle, soprattutto perché permette di ristrutturare un sito
così importante per il settore culturale della nostra regione. Però
molte volte quando si fanno questi interventi che hanno un costo
molto elevato, forse sarebbe opportuno fare le scelte meno in
fretta, valutando appieno tutte le varie possibilità, per evitare
che fra qualche anno sorgano dei problemi e ci si debba
rimproverare di aver fatto delle scelte affrettate che non si sono
dimostrate le migliori.
Presidente
Se nessuno chiede di intervenire,
dichiaro chiusa la discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV)
Ci sono state delle osservazioni che
a mio modo di vedere hanno dimostrato l'importanza e la validità di
quello che è stato fatto: alcune più adeguate, alcune molto meno,
altre hanno dimostrato che i consiglieri si sono informati, hanno
comunque letto il testo.
Per quanto riguarda Chiarello, che pone il problema dell'unico
progetto, ricordo che questo progetto è stato preparato da un
gruppo di lavoro che è stato incaricato dalla Regione con dei
tecnici nei vari settori. Coordinatore del gruppo è l'arch.
Ceccarelli, un urbanista specializzato; il prof. Giancarlo
Mussetto, economista, per gli aspetti economici e per il piano
finanziario e gestionale; il prof. Bruno per il restauro, la
ristrutturazione e le progettazioni architettoniche; l'ing.
Maurizio Saggese per l'impiantistica e l'ing. Giulio Vallacqua per
gli accessi, i parcheggi e le altre opere di urbanizzazione
primaria e per gli aspetti strutturali. Quindi sono 5
professionisti, di cui 3 professori universitari.
L'osservazione che viene fatta, che non ci sono tecnici
valdostani, non sta in piedi, perché su 3 comunque 2 - Vallacqua e
Saggese - sono tecnici valdostani. A questo gruppo è stata
affiancata una commissione apposita, con l'incarico di monitorare
il lavoro che questo gruppo stava facendo ed era formata da 3
dirigenti della Regione e da 2 amministratori degli enti locali
interessati, quindi il sindaco del Comune di Bard e il Presidente
della comunità montana, che in questo caso coincideva con il
sindaco del Comune di Hône. Abbiamo avuto, quindi, il supporto di
un gruppo locale che ha lavorato insieme a questi tecnici, ha
confrontato periodicamente il lavoro che veniva sviluppato, facendo
quei suggerimenti che riteneva necessari, confrontandosi su quelle
che erano le problematiche che emergevano anche in sede locale
rispetto ad alcune indicazioni che potevano riscontrare dei
problemi.
Vista la necessità di realizzare questo progetto per l'utilizzo
di questa struttura, che è una struttura di dimensioni notevoli, è
stata scelta la strada di esperti di livello internazionale, di
esperti di indubbio valore, che potevano darci quelle indicazioni
che sono state date e che fanno parte delle linee guida che oggi
siamo chiamati ad analizzare. Indicazioni che possono portare il
Forte di Bard, per la particolarità che rappresenta nell'intero
paese, a questa giusta collocazione, a questa giusta
valorizzazione, attraverso un percorso. Questo è uno degli elementi
che non sono stati bene evidenziati, cioè queste sono linee guida
di un percorso. Noi abbiamo, anzitutto come primi interventi,
quelli di sistemazione statica, di impiantistica, che permetteranno
comunque di avviare a fine 1998 già le prime iniziative all'interno
del Forte.
Con questo intervento interveniamo con 13,8 miliardi su questo
tipo di aspetto; sicuramente ci sarà un percorso che dovrà
continuare negli anni a venire, e anche le soluzioni proposte in
queste linee guida potranno avere nel tempo degli inserimenti,
tenendo conto di quelle iniziative che fra alcuni anni la Regione
riterrà opportuno impostare. La destinazione museale, come linea
guida forte, è l'aspetto principale che non possiamo in questo
momento andare a mettere in discussione, perché si tratta di una
proposta importante che non vede coinvolta solo la cultura nostra.
Infatti, come viene detto, tale destinazione consente di
"rappresentare dal punto di vista storico, artistico, etnico,
ambientale e delle attività umane, artigianali, industriali,
sportive..."
eccetera, la Valle d'Aosta, cioè la sua
"alpinità"; ma non solo, anche le regioni alpine sia sul versante
italiano che sui versanti svizzero, francese, austriaco. Quindi
l'ipotesi è che la Valle d'Aosta sia l'immagine delle Alpi e che
Bard diventi l'immagine memorizzata e rappresentata della Valle. In
termini emblematici si potrebbe pensare ad esempio a Bard che si
trasforma da elemento di difesa e di ostacolo, e questa è
simbolicamente non una cosa secondaria, a elemento di superamento
delle frontiere, e quindi immaginare un museo che rappresenta la
cultura e la tradizione di tutta la fascia delle Alpi.
Questa proposta consente di individuare un bacino di clientela a
vocazione simile a quella attualmente esprimibile dal turismo
temporaneo e residenziale; quindi sicuramente ci sarà quel flusso
di turisti che già attualmente abbiamo in Valle. Inoltre, permette
di sommare due componenti turistiche, che sono il transito e il
turismo scolastico; semplifica l'individuazione dei
partner
che collaborano a costruire il museo: ciascuna regione alpina
potrebbe infatti essere richiesta di partecipare, offrendo in
prestito - temporaneo o permanente - alcune sue significative
opere, alimentando con il proprio contributo culturale le sezioni
permanenti o le mostre presso il museo stesso.
Questo è l'indirizzo che ci viene dato per la destinazione a
museo permanente dell'alpinità.
Sicuramente occorre avere anche da parte nostra la capacità di
controllare, di collaborare e di elaborare in futuro, quando gli
interventi sulla parte statica saranno realizzati, quelle
iniziative necessarie per far sì che questo museo così importante
venga realizzato, perché ci vorrà uno sforzo non indifferente di
collegamento con le altre realtà alpine per riuscire a
concretizzarlo. Questi sono indirizzi che loro ci hanno già
esposto, sono dei suggerimenti che vengono espressi in questo
testo, su cui noi saremmo chiamati ad operare.
Circa la previsione di 100mila visitatori annui, anzitutto c'è
una piccola contraddizione, perché 8 milioni di persone in
transito, 100mila persone previste, questo evidenzia - secondo
quanto viene espresso in questo testo, ma che credo corrisponda ad
una realtà evidente - che si sono attenuti a dati minimi, perché
100mila persone è una previsione molto bassa rispetto a quello che
potrà essere. Infatti, negli ultimi anni le visite ai castelli sono
decisamente aumentate, e qui, rispetto a quello che aveva detto
Marguerettaz, non concordo. Intanto bisogna tener conto che a Fénis
c'è il numero chiuso, perché ci sono esigenze rispetto alla
struttura che non permettono di far entrare più persone.
A Fénis abbiamo avuto 77mila persone nel 1992, 75mila nel 1993,
81.600 nel 1994 e 85.000 nel 1995; quindi 85mila persone che sono
andate a Fénis a visitare un castello che non offre altro che se
stesso. Con un richiamo invece di un qualche tipo, che può essere
il museo dell'Alpinità, che possono essere delle mostre di un certo
tipo, che può essere questo centro a destinazione ad attività
formativa o il
Centro di marketing,
dalle 85mila ad arrivare
a 100mila credo che la stima sia ancora bassa e contenuta.
Abbiamo gli altri castelli, e sono 54mila visitatori a Issogne,
40mila a Verrès, 24mila al Castello Savoia di Gressoney. Nel 1994
erano 53mila a Issogne, 46mila a Verrès, 22mila a Gressoney. Questo
tanto per dire che non sono dei dati che, a mio modo di vedere,
sono stati messi lì in modo sballato, ma corrispondono ad una
situazione concreta che può realizzarsi e a mio modo di vedere sono
anche sottostimati.
La capacità dei mezzi previsti per far salire le persone - ad
esempio gli ascensori - è di circa 500 persone all'ora, quindi è
una capacità soddisfacente, che riesce a dare una giusta risposta;
se la capacità di trasporto della funivia di Chamois è attualmente
di 350 persone all'ora, sarebbe 500 per questo ascensore.
Le grandi mostre non vengono previste, perché le grandi mostre
richiedono sicuramente grandi investimenti, hanno l'effetto di far
venire moltissima gente in un ristretto periodo, hanno il
cosiddetto rischio di provocare l'effetto "imbuto" in una zona che
potrebbe non essere in grado di accogliere una grande massa di
gente in un periodo limitato.
Per quanto riguarda la validità dell'investimento ci sono delle
proposte che tengono conto dei dati minimi; sono previsti 1000
milioni annui che sono appena qualcosa di più di quanto noi
facciamo pagare in questo momento con le duemila o le quattromila
lire di biglietto di entrata ai castelli, come sottolineava
Marguerettaz. Nel 1995 abbiamo avuto 712 milioni di entrate ai
castelli con il biglietto a quattromila lire; se il Forte riesce a
dare le indicazioni espresse dalle linee guida, quindi riesce a
soddisfare e ad essere all'altezza delle 10mila lire di entrata, la
previsione di un miliardo di entrata è una previsione
soddisfacente.
Poi ci sono le altre spese; con questa previsione che hanno
fatto loro, tenendo conto dei dati che dicevo prima e che erano
abbastanza contenuti, il margine lordo è previsto in 415 milioni,
il fatturato annuo in 1,5 miliardi, i costi in 1,185 miliardi.
Questi possono essere dei dati in questo momento non ancora
documentabili e non riscontrabili, quindi può essere detto di
tutto, cioè posso confermare che sono validi, un altro può
confermare che non lo sono, però comunque partono da dei
presupposti che sono molto contenuti, da dati veritieri e validi,
perché hanno alla base questo tipo di aspetto di non andare a
buttarsi in cifre che non sono rispondenti a quelle che si
riferiscono già attualmente ai monumenti visitabili nella nostra
regione.
Il problema dei parcheggi, di cui si è parlato in questo
periodo, è stato oggetto di incontri con il gruppo di lavoro da
parte della commissione di monitoraggio, quindi quello che diceva
il Consigliere Marguerettaz, riferendosi alle osservazioni espresse
dal Presidente della comunità montana circa questo problema, è
stato recepito da questo gruppo di lavoro, il quale però ha
preferito lasciare alcune indicazioni di base che tengono conto
della situazione ottimale che si potrebbe venire a creare, mentre
in fase di progetto esecutivo potrà anche esserci la necessità di
andare ad adeguare la situazione ottimale ad una situazione
fattibile, concretamente realizzabile. Quindi potranno esserci
delle modificazioni, che sicuramente verranno rese note e portate
in Consiglio regionale.
Ma anche qui ho il verbale di questo incontro, dove sono
riportate le osservazioni dei sindaci di Hône e di Bard, e ad un
certo punto è scritto che prima di accomiatarsi, tenendo conto dei
chiarimenti avuti, il sindaco di Bard afferma che lo studio per il
recupero di Bard propone delle soluzioni soddisfacenti. Quindi c'è
la soddisfazione anche da parte degli enti locali, soddisfazione
che è stata ribadita in una riunione che è stata fatta, e non è
stata una conferenza stampa - mi riferisco all'affermazione di Bich
- quell'incontro che si è avuto a Bard alcune settimane fa e a cui
hanno partecipato anche i tecnici e i progettisti: quello è stato
un incontro che abbiamo voluto fare, accogliendo la richiesta dei
sindaci della zona, per far capire cos'era questo progetto.
E' stato fatto un incontro con i sindaci e gli amministratori
dell'area che gravita attorno a Bard per far conoscere anche a loro
questo progetto, nei termini in cui il Consiglio regionale ne viene
a conoscenza. Quindi l'incontro è stato fatto proprio nel momento
in cui il progetto era stato adottato dalla Giunta, era in sede di
discussione e di analisi nelle commissioni consiliari e non era
ancora stato approvato dal Consiglio regionale, per permettere agli
amministratori locali di esprimere le loro impressioni e i loro
pareri su questa proposta.
In occasione di questo incontro erano presenti i tecnici del
gruppo di lavoro, non erano presenti tutti invece nelle audizioni
che sono state fatte con le commissioni, ma qui vorrei solo far
presente che c'è stato probabilmente un equivoco, perché avevo
chiesto al Presidente della commissione, Parisi, che la riunione
venisse fatta non tre giorni dopo con la convocazione d'urgenza, ma
10-15 giorni dopo, per dare il tempo a queste persone di comunicare
la loro disponibilità.
La convocazione è stata fatta lo stesso e sono venuti i tecnici
di Aosta che erano disponibili, però la riunione è stata convocata
il mercoledì per il lunedì successivo, quindi la disponibilità da
parte di questo gruppo di progettazione c'era e c'è ancora, se le
commissioni ritengono di convocarli per avere maggiori chiarimenti
anche nel momento in cui questo piano non rappresenta un punto di
arrivo, ma un punto di partenza.
Per quanto riguarda il problema dei parcheggi del Borgo,
sollevato dal Consigliere Lanièce, è stato anche questo oggetto di
analisi e discussione. Credo che la soluzione verrà individuata di
comune intesa con il Comune di Bard; non ci sono delle preclusioni,
ci sono state solo delle osservazioni fatte da parte di chi
riteneva più opportuno fare un pluripiano nell'attuale parcheggio
vicino al Cimitero, mentre il comune ritiene più importante per la
popolazione averlo vicino alle case.
Sicuramente non sono delle indicazioni assolute; sono delle
indicazioni che loro propongono come teoricamente le migliori, che
però in fase attuativa possono avere delle sistemazioni per essere
adeguate alle indicazioni della popolazione.
Mi pare che complessivamente altre osservazioni non ci siano
state. Credo che la proposta che viene oggi esaminata in Consiglio
sia una proposta molto importante, che può permetterci di andare a
creare le premesse per valorizzare una struttura e soprattutto per
creare una validità economica a tutta un'area della Bassa Valle che
dal punto di vista turistico ha delle particolarità, che in questo
momento non sono conosciute, e che invece potranno svilupparsi nel
momento in cui questa opera verrà realizzata.
Nello stesso giorno in cui facevamo l'incontro con i sindaci
della zona per illustrare il progetto, c'è stato il crollo della
Cattedrale di Noto. Credo che non dovremmo seguire questa strada,
ed è per questo che invito i consiglieri a votare queste linee
guida, che sono delle indicazioni di quello che potrà essere il
percorso, per evitare che la Valle d'Aosta rischi di fare delle
figure che vengono fatte da altre parti e che non ci portano
sicuramente verso l'Europa.
Presidente
Ha chiesto la parola l'Assessore
all'ambiente, territorio e trasporti, Riccarand.
Riccarand (VA)
Volevo sottolineare alcuni concetti
che già sono stati sottolineati da Agnesod, ma che merita
riprendere essendo di fronte ad un intervento di tale
importanza.
Intanto qui l'intervento, come ben illustrato dal progetto e dal
disegno di legge, non si riferisce solo al Forte, ma riguarda un
complesso monumentale che è molto esteso e che ha un'eccezionale
rilevanza, perché ci troviamo di fronte ad una presenza del Forte
che già in sé è un elemento di grandissimo richiamo, abbiamo tutto
il Borgo di Bard, abbiamo tutta la strada romana e il Borgo di
Donnas, cioè abbiamo una realtà tutta integrata che rappresenta
qualcosa di eccezionale all'interno dell'arco alpino.
L'altro giorno mi è arrivata sulla scrivania una pubblicazione
dell'Unione europea sui trasporti e fra le prime immagini c'era una
pagina intera con la strada romana fra Bard e Donnas. Credo che sia
indicativo questo come elemento di attrazione che è rappresentato
da quel complesso monumentale, che abbiamo come nostro grande
patrimonio, quindi recuperare e utilizzare questo patrimonio credo
sia una cosa indiscutibile. Su questo tutto il Consiglio è
sicuramente d'accordo.
Penso però che vada evidenziato che il metodo con cui si è
deciso di intervenire, cioè recupero e valorizzazione di questo
complesso monumentale, è secondo me esemplare. Non è vero che si è
andati in fretta; si è proceduto invece con la cautela necessaria,
sono due anni che è stato avviato il lavoro di analisi e di
approfondimento per arrivare alla proposta di oggi. Si è fatto un
lavoro attraverso un gruppo di progettazione con progettisti
estremamente qualificati, che avevano già lavorato per
l'Amministrazione regionale, che avevano delle competenze
specifiche e che erano assolutamente affidabili rispetto alle
competenze e alle materie che dovevano trattare. Questo gruppo di
progettazione è stato affiancato durante tutto il lavoro da un
gruppo di monitoraggio che raccoglieva da una parte i vari servizi
dell'Amministrazione, quindi c'era stata questa importante
collaborazione a livello di vari assessorati, di vari servizi, in
particolare Soprintendenza e Urbanistica, ma raccoglieva anche gli
amministratori locali: sindaci e presidenti di comunità montane, in
modo che ci fosse - e c'è già stato - in itinere un continuo
confronto, una messa a punto, per arrivare ad un progetto che non
era un progetto tecnico calato dall'alto, ma frutto di un confronto
tecnico, politico e amministrativo.
Un altro elemento è che questo progetto è stato fatto su dei
presupposti di fattibilità finanziaria e di risorse finanziarie già
individuate all'interno del bilancio regionale, all'interno delle
risorse comunitarie, quindi con la possibilità di partire subito
nella realizzazione.
Il terzo elemento che vorrei sottolineare è che questa proposta,
messa a punto attraverso due anni di elaborazione, è estremamente
convincente ed equilibrata; non è una proposta messa lì, in cui
diciamo che facciamo andar su milioni di visitatori al Forte, cosa
che sarebbe impensabile. E' molto ben calibrata e quando si parla
di 100mila visitatori, questo numero è venuto fuori sulla base di
un'analisi attenta non solo delle potenzialità che sono molto più
alte, ma anche dei problemi di accessibilità al Forte che ci sono e
che rimangono, rispetto ai quali si è voluto dare una risposta che
non era di stravolgimento di quella realtà, perché non si tratta di
sommergere e snaturare quell'ambiente con un afflusso eccessivo di
visitatori, ma con un afflusso che sia quello giusto, con delle
punte che non superino i 2-3000 visitatori al giorno, e che quindi
sia sopportabile per un periodo duraturo nel tempo e che quindi sia
un elemento di sviluppo che continua.
Credo che le soluzioni che sono state individuate e che non
erano facili da trovare per il problema degli accessi, per il
problema delle attività da insediare all'interno, per un problema
di modello di visitatori, diano alla fine un risultato molto
equilibrato e positivo. Per cui ritengo che si è cercato di tenersi
anzi un po' al ribasso, come diceva Agnesod, proprio perché poi ci
sarà una tendenza naturale di espansione ma che va un po'
contenuta, proprio per non stravolgere quel complesso monumentale
che abbiamo.
Il fatto di prevedere una struttura espositiva permanente,
affiancata poi ad iniziative quali mostre temporanee, iniziative
promozionali, informative e formative, sono del resto connaturate
alle caratteristiche del Forte, il quale è un edificio che ha 600
locali utilizzabili al suo interno, quindi si presta ad un insieme
di iniziative che sono vastissime. L'importante era dare alcune
indicazioni. Evidentemente la stessa proposta del Museo
dell'alpinità, del Museo dell'ambiente e della cultura alpina, che
è stata fatta, poi richiederà una specifica progettazione, non è
che l'idea è definita; l'idea mi sembra valida, va studiata, va
fatta una progettazione specifica e poi va realizzata. Ma
l'obiettivo di avere una mostra permanente, che sia una meta
costante di visitatori e non concentrata solo in certi periodi, mi
sembra molto convincente, da affiancare poi a tutta un'altra serie
di attività che possono avere carattere più temporaneo e strutture
di tipo informativo, formativo, eccetera. Così come, ripeto, anche
la soluzione degli accessi con questo sistema degli ascensori in
diagonale, che ripercorre i vecchi accessi senza impattare in modo
pesante sulla struttura del Forte, mi sembra molto valida.
L'ultimo concetto che vorrei evidenziare è che questo progetto è
un progetto di estrema rilevanza non solo per Bard, Hône e Donnas,
ma per l'intera Bassa Valle; e non a caso il piano territoriale
paesistico ha individuato tre progetti operativi di grande
rilevanza regionale, dei quali uno è il progetto Bard. Qui si
tratta di mettere in moto un'iniziativa che ha anche dal punto di
vista economico una grande rilevanza e può diventare un perno di
tutta l'economia della Bassa Valle.
E' in questa prospettiva che dobbiamo valutare anche le ingenti
risorse che vengono oggi decise in questa direzione, perché gli
investimenti sono sicuramente notevoli, i problemi impiantistici da
risolvere richiedono investimenti urgenti, però sono degli
investimenti che renderanno disponibile un complesso monumentale
che avrà per i prossimi decenni una rilevanza e un elemento di
attrazione crescente non solo per quei comuni, ripeto, ma per tutta
la Bassa Valle e più in generale per tutta la Valle d'Aosta.
Presidente
Qualcuno intende intervenire per
dichiarazione di voto? Ha chiesto la parola il Consigliere
Parisi.
Parisi (VAP)
Stamani mi sono ripromesso di essere
bravo e di non fare polemica, ma credo che ogni tanto i buoni
propositi vanno poi vanificati.
L'affermazione dell'Assessore Agnesod mi sembra fuori luogo.
Assessore, lei non ci deve bacchettare soltanto perché noi, di
fronte ad una richiesta di sensibilità, ad una richiesta di
urgenza, ad una richiesta da parte sua fatta con le tre commissioni
congiunte, ed io le leggo quello che lei ha detto, poi le dico...
Assessore Agnesod... noi voteremo lo stesso questo documento
checché lei ne possa dire in questo Consiglio, perché siamo
sensibili a questo progetto, crediamo a questo progetto, crediamo
al lavoro fatto per due anni dai professionisti.
Però lei non può venire in Consiglio e bacchettarci solo perché
noi siamo sensibili ad un suo invito e ad un disegno di legge
portato dalla Giunta, altrimenti, caro Assessore Agnesod, i tempi
sarebbero stati molto, ma molto più lunghi di quelli che sono
stati. Perché per quanto riguarda il riferimento che lei faceva al
Consigliere Parisi in qualità di Presidente della III Commissione,
l'accordo era quello che era rimasto fra me e lei: che lei in
qualità di Assessore avrebbe dovuto convocare i componenti del
gruppo di progettazione e nel momento in cui lei avesse trovato la
disponibilità di questi signori, noi avremmo convocato l'audizione
delle commissioni. Dopo di che la Presidentessa della V Commissione
e il Presidente della II Commissione, che erano stati da parte sua
perorati in ginocchio per convocare questa riunione d'urgenza, mi
comunicano... mi lasci finire, Assessore, non faccia così,
altrimenti mi costringe a non votare il disegno di legge, perché
lei non può venire qui a gabellare o fare delle dichiarazioni che
sono fuori luogo.
Lei responsabilmente deve accettare le critiche e deve starsene
bravo, altrimenti questo rapporto poi si può anche interrompere,
perché non è detto che dobbiamo essere sempre sensibili all'invito
dell'Assessore o della Giunta quando si presentano situazioni di
questo genere, ma possiamo anche decidere di seguire i tempi
tecnici necessari. Ha capito, Assessore? Noi abbiamo aderito a
questa riunione soltanto perché vi era questa situazione e non
voglio fare più polemica.
Lei deve accettare anche le critiche. Se non è riuscito a
convocare il gruppo di lavoro, lei deve accettare anche le critiche
o le osservazioni che vengono fatte dai vari commissari, perché non
discutiamo che il lavoro è stato lungo e laborioso da parte degli
interessati, però noi, semplici consiglieri regionali che per la
prima volta siamo venuti in contatto con questo enorme progetto,
abbiamo quanto meno il diritto e il dovere di chiedere cosa ci
capiterà addosso. Ed è l'unica cosa che hanno chiesto i
consiglieri.
Il fatto poi che la commissione sia stata convocata in riunione
congiunta, ripeto, è stato solo per aderire alla richiesta fatta da
lei e forse da qualcun altro rappresentante della Giunta; ma è solo
per questo, non perché avevamo già stabilito di fare
quest'audizione quando e come lei voleva. Era solo per precisare
questo.
Per quanto riguarda il disegno di legge, noi lo voteremo. Quindi
mi auguro, Assessore, che lei non venga poi ad addossare
responsabilità ad altri quando queste cose invece sono solo
indirizzate nel senso di favorire e di agevolare il suo lavoro. Per
carità, ci possono essere momenti che possono essere polemici per
altre cose, posso capire anche che diano fastidio, però in questo
caso mi sembra che le commissioni nella loro interezza, e poi
chiudo questa breve osservazione che volevo fare per correttezza e
per rispetto non del Presidente, perché il Presidente in fondo non
conta nulla, essendo la commissione che decide nella sua
maggioranza, quindi se questo è stato fatto, è stato possibile
grazie alla disponibilità dei commissari che fanno parte della III
Commissione. Quindi mi sembrava corretto dire queste cose.
Ci siamo lamentati, Assessore, per tornare al documento, perché
in quell'occasione mancavano i due massimi esponenti del gruppo di
progettazione, che erano il dr. Ceccarelli e il dr. Mossetto, che
erano coloro che attraverso il lavoro di due anni erano arrivati a
quella sintesi; volevamo sapere qual era il percorso che li aveva
portati a dare quelle soluzioni che si leggono nel documento. Solo
questo, non è che volevamo chiedere altro; mi sembra che questo sia
legittimo chiederlo.
Termino qui, perché non voglio prolungarmi oltre. Volevo solo
fare una domanda, che mi sembra legittima, cioè attraverso quale
percorso si è giunti a questa soluzione, se all'interno di questa
soluzione che è stata prospettata vi sono altre tipologie di
soluzione, anche perché andiamo ad affrontare un intervento di 70
miliardi e non vorrei che creassimo anche lì una "cattedrale nel
deserto".
Capisco perfettamente che questi sono, come diceva anche
l'Assessore Riccarand, degli scienziati, ma siccome abbiamo avuto
delle esperienze in passato che ci hanno portato a delle situazioni
senza ritorno, ci siamo preoccupati e vorremmo tentare con lei un
dialogo e un confronto nel futuro, per evitare che si verifichino
cose già avvenute in passato. Mi sembra che questo atteggiamento
non dimostri irresponsabilità o insensibilità.
Poi mi auguro che tutti i dati previsti in questa legge siano
dei dati positivi. Infine, Assessore, mi auguro che lei in futuro
sia sensibile nei confronti delle commissioni, altrimenti il
rapporto fiduciario di stima può anche venir meno.
Presidente
Ha chiesto la parola il Consigliere
Marguerettaz per dichiarazione di voto.
Marguerettaz (PpVA)
Dalle risposte che sono giunte
da parte degli Assessori che hanno parlato, una prima
considerazione da fare è la seguente. Si ha l'impressione che nel
corso di questo dibattito si sia persa la metà di quel
target
di cui parlavo prima, a cui ci si vuole rivolgere,
perché nel corso del dibattito è emerso in maniera chiara che
stiamo puntando sulle gite scolastiche...
Sto semplificando, ma è per dire che né il sottoscritto né credo
il collega Bich sono riusciti a capire quale disegno
politico-amministrativo per quanto concerne il turismo stia dietro
all'idea di catturare le 8 milioni di persone che transitano sotto
il Forte di Bard.
Questo, come dicevo nell'intervento di apertura, è il
presupposto dal quale tutto lo studio parte. Perché dobbiamo
spendere 70 miliardi? Perché c'è una grossa potenzialità, pensate
che ci sono 8 milioni di persone che vi transitano sotto. Allora,
di 8 milioni di persone che vi transitano sotto, non ce ne sono, a
mio avviso, 100mila che escono per andare a vedere il Museo
dell'alpinità.
Quindi, Assessore Riccarand, forse non ha seguito bene o forse
non mi sono espresso bene io nel mio primo intervento, ma la mia
preoccupazione è che questa cifra non si raggiungerà, che queste
cifre per quanto concerne i conti economici, che supportano la
bontà e l'efficienza della gestione che ne verrà, sono
sovrastimati, non sottostimati.
Ho portato dei dati, che l'Assessore Agnesod mi ha contestato;
però me li ha contestati furbescamente perché quando ho fatto
l'esempio di un
trend
negativo per quanto concerne i
castelli, ho portato l'esempio di quel castello al cui interno vi è
collocato un museo permanente. Il Castello di Saint-Pierre ospita
da diversi anni un museo permanente e così brillante probabilmente
l'idea non è stata, perché se andiamo a vedere i dati del Castello
di Saint-Pierre, ci rendiamo conto che si è passati dai 63mila
visitatori del 1991, man mano decrescendo, fino ad arrivare ai
49mila di quest'anno. Quindi si sono persi nel giro di 5 anni
14mila visitatori.
Un altro dato: sul Castello di Verrès, che è il più vicino fra
le strutture, dove c'è un'uscita autostradale, abbiamo avuto
nell'ultimo anno un decremento di 6000 visitatori. Evidentemente i
dati non suffragano questa ipotesi di partenza.
Una cosa sulla quale non ho avuto risposta è che secondo me, più
che la cifra dei 100mila, che mi lascia perplesso fino ad un certo
punto, oltre a quello che ho appreso dalle dichiarazioni
dell'Assessore Agnesod che mi ha ulteriormente confermato nella mia
forte perplessità, perché l'Assessore Agnesod ci ha detto nella
replica: attenzione, con tutti i castelli della Valle incassiamo
700 milioni, figuratevi se non riusciamo ad incassare 1 miliardo
con il Forte di Bard.
Penso che sia una tesi a supporto delle mie considerazioni, non
certo di quelle dell'Assessore. Ma, dicevo, quello a cui
l'Assessore non mi ha risposto è stato l'altro presupposto dello
studio: il 62 percento di questi ipotetici 100mila visitatori
spenderanno, e spenderanno minimo 15mila lire a testa, oltre
naturalmente le 10mila lire dell'ingresso.
Come si fa a partire da questo ragionamento? Ma se così fosse,
Assessore, io le propongo, se avremo la disgrazia di non essere più
eletti, di metterci in società e di fare qualcosa insieme, perché
se il risultato è questo davvero c'è tutta la convenienza di
proporsi per una gestione di questo genere. Se in più, come è
previsto dallo studio, c'è il discorso del sussidio da parte
dell'ente pubblico, andiamo a nozze!
Vi sono altre due considerazioni che non sono venute fuori. Il
Museo dell'alpinità l'Assessore Riccarand mi dice che è un'ottima
idea, va bene, grazie; ma quello che a noi interessava sapere non
era tanto un giudizio qualitativo dell'Assessore Riccarand, era
conoscere l'iter che ha portato a questa scelta, cioè quali altre
idee sono state valutate ed hanno fatto sì che questa fosse
reputata la migliore; non lo abbiamo saputo.
Per quanto concerne il discorso del Comune di Hône, Assessore,
non ho capito. Adesso provo a dire quello che ho capito e poi lui
mi dirà che non ho capito,
et
voilà.
A me è sembrato
di capire questo: voi avete chiamato il sindaco di Hône a questa
riunione e gli avete fatto vedere il progetto. Il sindaco di Hône
avrà detto: voi state investendo 70 miliardi sul Comune di Bard e
sul mio territorio fate un parcheggio pluripiano di 400 posti, non
sono mica tanto d'accordo. Se non ho capito male, gli è stato
risposto: vedrai che tanto poi questo si cambia. E su questa
risposta ci sarà stato l'accordo. Credo che questa sia stata la
sintesi del tutto. Spero che il sindaco di Hône sia cosciente di
questo.
Ultima considerazione, che mi porta a dichiarare l'astensione
del mio gruppo sul provvedimento. Assessore, certo che siamo tutti
preoccupati che non debba succedere quello che si è verificato a
Noto, ma se come appare da questo studio il primo investimento,
quello di 13,8 miliardi, è per consolidare la struttura di questo
Forte, fin lì eravamo tutti d'accordo. Se presentavamo un disegno
di legge che impegnava 13,8 miliardi da qui al 1998 per consolidare
il Forte di Bard, sono certo che questo Consiglio avrebbe votato
all'unanimità quella legge.
Nel frattempo si aveva un ulteriore periodo di tempo per
confrontarsi, per approfondire, per vedere se davvero il Museo
dell'alpinità sia la scelta migliore o se non ve ne potevano essere
di altre, e via di questo passo. Si è voluto invece scegliere la
strada di far votare oggi le idee guida, quando per due anni, come
ricordava l'Assessore, andremo solo a consolidare la struttura,
idee guida sulle quali noi, in parte, non concordiamo; pertanto ci
asterremo.
Presidente
Ha chiesto la parola l'Assessore al
turismo, sport e beni culturali, Agnesod.
Agnesod (UV)
Per quanto riguarda il decremento dei
castelli, non corrisponde alla verità. Nel Castello di Issogne ci
sono stati nel 1994 53mila visitatori, nel 1995 54mila; a Fénis
81mila e 84.900; Saint-Pierre è un altro discorso, non è
paragonabile. Per Verrès invece c'è una giustificazione, perché a
Verrès avevamo le guide turistiche che avevano il compito di
seguire e di incrementare le visite, e questo qualche migliaio in
meno di visitatori è più che giustificabile.
Per il discorso dei parcheggi rispetto al fatto del sindaco di
Bard, non abbiamo chiamato il sindaco di Hône, ma lo stesso ha
partecipato in modo attivo al gruppo di monitoraggio dall'inizio
dei lavori fino alla conclusione di questo iter, quindi è stato
presente in queste riunioni e le sue perplessità le ha
evidenziate.
Abbiamo affrontato questo problema e i parcheggi verso Donnas,
dietro la centrale dell'ENEL, sono allo studio, potrebbero
rappresentare questa soluzione, quindi il discorso dell'area
Caliera in questo caso verrebbe a cadere.
Per quanto riguarda il Borgo, il nostro compito come ente
pubblico è quello di intervenire sulle strutture, per fare in modo
che le strutture siano messe in ordine e riescano ad essere
adeguatamente ristrutturate; ma non possiamo intervenire sul
privato.
Questa era l'osservazione che aveva fatto Chiarello. Non
possiamo intervenire sul privato, perché l'iniziativa privata deve
essere spontanea. Quindi possiamo intervenire facendo delle leggi
speciali, come è quella per Bard, per cercare di incentivare la
ristrutturazione delle strutture. E comunque ci sono dei problemi
come ci sono in tutti i centri storici, dovuti al fatto della
parcellizzazione delle proprietà e quindi la ristrutturazione
complessiva diventa difficile.
Probabilmente prima non sono stato capito, perché da parte mia
deve essere fatto un ringraziamento a tutti i componenti delle
commissioni per come hanno lavorato su questo progetto; in un mese
e mezzo sono riusciti ad esprimere dei pareri in termini molto
contenuti rispetto ad un progetto che era di notevole ampiezza. Non
volevo urtare la suscettibilità del Consigliere Parisi.
Da parte mia invece esisteva la volontà a quel tempo di portare
questo gruppo al completo, per dare maggiori informazioni e quindi
maggiori elementi per mettere in grado i consiglieri di avere un
giudizio complessivo e conoscere a fondo tutta la problematica.
Probabilmente c'è stata un'incomprensione.
Presidente
Ha chiesto la parola il Consigliere
Bich.
Bich (APA)
Il nostro gruppo voterà a favore, come
avevamo detto all'inizio, soprattutto sottolineando la relazione
fatta dall'Assessore Agnesod, che è stata una relazione
problematica, che non ci ha dato delle indicazioni precise a quanto
emerge dai disegni e dagli elaborati.
Saremmo stati di valutazione diversa, se ci fossimo dovuti
basare sulle dichiarazioni dell'Assessore Riccarand. Quando
Riccarand fa il cubista e dice che tutto il meglio, la scienza
l'abbiamo messa qui, è una cosa razionale, positiva eccetera, lo
abbiamo visto fare per alcune cose: la navetta, l'assistenza alle
Ferrovie dello Stato, e quant'altro mai. Caro Riccarand, sei poco
persuasivo in questo caso, il cubista lo hai fatto molto bene
all'opposizione; il cubista di maggioranza è proprio un usignolo
che canta, ma senza essere convincente. Abbi pazienza, ma non hai
colto i problemi che abbiamo posto ai rapporti Borgo-area museale,
Borgo-architettura militare, e via dicendo. E con questo voto
senz'altro a favore.
Presidente
Si procede alla votazione degli
emendamenti presentati dall'Assessore Agnesod al Piano operativo
"Forte di Bard".
L'emendamento n. 1 recita:
Emendamento A pagina 12, ultimo paragrafo, sostituire la parola
"potrà" con la parola "dovrà" quando si dice: "Tale definizione
potrà avvenire contemporaneamente o meglio, prima della
progettazione esecutiva delle attività gestionali...".
Lo pongo in votazione:
Presenti, votanti e favorevoli: 28
Presidente
L'emendamento n. 2 recita:
Emendamento Aggiungere nell'elenco a pagina 18: "Anche i
sottotetti possono servire per funzioni aggiuntive".
Lo pongo in votazione:
Presenti, votanti e favorevoli: 28
Presidente
L'emendamento n. 3 recita:
Emendamento A pagina 23, punto 8-1-4, aggiungere: "Il progetto
per la risoluzione dei problemi di approvvigionamento idrico è in
corso di attuazione".
Lo pongo in votazione:
Presenti, votanti e favorevoli: 28
Presidente
L'emendamento n. 4 recita:
Emendamento Aggiungere a pagina 23, punto 8-1-3: "Sino alla
realizzazione del collettore fognario verrà mantenuto l'attuale
sistema di smaltimento acque".
Lo pongo in votazione:
Presenti, votanti e favorevoli: 28
Presidente
L'emendamento n. 5 recita:
Emendamento A pagina 23, punto 8-1-5, aggiungere: "Si prevede
che l'allacciamento alla rete di distribuzione del gas metano sia
realizzato in tempi congrui con quelli del progetto di recupero di
Bard".
Lo pongo in votazione:
Presenti, votanti e favorevoli: 28
Presidente
L'emendamento n. 6 recita:
Emendamento A pagina 29 togliere nella seconda fase: "impianti
di salita al Forte" che sono stati invece erroneamente nella
battitura inseriti nella seconda fase.
Lo pongo in votazione:
Presenti, votanti e favorevoli: 28
Presidente
Pongo in votazione il Piano con gli
emendamenti dell'Assessore Agnesod e con gli allegati:
Presenti: 29
Votanti e favorevoli: 25
Astenuti: 4 (Collé, Lanièce, Marguerettaz e Viérin Marco)
Il Consiglio approva
