Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 530 del 29 ottobre 1981 - Resoconto
OGGETTO N. 530/81 - PROBLEMI CONCERNENTI L'APPLICAZIONE AL
PERSONALE DIPENDENTE DELLA REGIONE DELLA LEGGE 30 APRILE 1980, N.
18. (Interpellanza)
Presidente
- Do lettura dell'interpellanza presentata dal
Consigliere Viberti:
INTERPELLANZA
Venuto a conoscenza di una anomalia verificatasi a causa di
un'errata applicazione della legge regionale n. 18 del 1980 per cui
pare ci dovranno essere delle restituzioni di denaro, già
percepito, da parte di dipendenti all'Amministrazione regionale;
si
INTERPELLA
Il Presidente della Giunta regionale per conoscere:
1) quanti dipendenti possono essere considerati interessati
da questa questione;
2) chi è responsabile, amministrativamente e tecnicamente,
dell'eventuale errore commesso;
3) quali conseguenze potrebbero presentarsi in casi di
ricorsi al T.A.R.;
4) quali provvedimenti intende mettere in opera o ha già
intrapreso il Governo regionale per dirimere la questione;
5) se il Governo regionale intende, nel caso ci fossero,
colpire con le sanzioni previste i responsabili.
Presidente
- Il Consigliere Viberti intende illustrare
l'interpellanza in oggetto che è stata rinviata ieri, su sua
richiesta, per l'assenza del Presidente della Giunta che è
l'interpellato.
La parola quindi al Consigliere Viberti.
Viberti (DPROL)
- Ringrazio il Presidente del Consiglio
che mi ha permesso di raggiungere il mio scranno.
Credo che la questione sia molto chiara e che il Presidente
della Giunta sia abbastanza grande da poter rispondere in modo
preciso alle questioni che vengono poste.
Presidente
- La parola al Presidente della Giunta.
Andrione (UV)
- Per quanto riguarda i numeri, i
dipendenti interessati sono 316 per l'applicazione dell'art. 13, 41
per l'applicazione dell'art. 7, 6 per l'applicazione dell'art. 27,
3 per l'applicazione dell'art. 28 ...
Viberti (DPROL)
- Scusi Signor Presidente, può
ripetere?
Andrione (UV)
- Sì, 316 per l'applicazione dell'art. 13
...
Viberti (DPROL)
- Signor Presidente, vorrei che restasse
agli atti che sono
... (fuori microfono incomprensibile)
...
Andrione (UV)
- Allora posso ripetere?
Viberti (DPROL)
- Ma dipende da lei
... (fuori
microfono incomprensibile) ...
Andrione (UV)
- Allora, 316 art. 13; 41 art. 7; 6 art.
27; 3 art. 28. Gli artt. 27 e 28 non dovrebbero presentare dei
problemi per le nuove persone perché riguardano i dirigenti e con
la legge che anche grazie a Viberti è passata recentemente in
questo Consiglio, la questione dovrebbe andare a posto. Per quanto
riguarda l'art. 13 e anche l'art. 7, la questione è meno
importante: non si tratta di un errore, ma di un'interpretazione
differente, data in tempi successivi, sia dall'Ufficio personale
che dai Sindacati. L'art. 13, nella prima stesura poi contestata
dalla Commissione di Coordinamento, recitava:
"In sede di
applicazione del precedente art. 11, la III classe di stipendio è
attribuita al personale che abbia maturato almeno tre anni di
anzianità effettiva"
. Da questa frase, che sembrerebbe
chiarissima, sono nate contestazioni, difficoltà, continui
paragoni. La Commissione di Coordinamento ha richiesto delle
spiegazioni e così l'art. 13 ha ricevuto questa aggiunta:
"Per
anzianità effettiva si intende la somma dell'anzianità riconosciuta
utile ai fini economici del vecchio ordinamento dell'anzianità
giuridica maturata con decorrenza dal 3 gennaio 1979".
Viberti (DPROL)
- Non ho capito Signor Presidente.
Andrione (UV)
- No, qui, scusi per anzianità effettiva
... ma lei l'art. 13 l'ha letto?
Viberti (DPROL)
- No, Signor Presidente.
Andrione (UV)
- Ma come faceva allora a citarlo ...
Viberti (DPROL)
-
(fuori microfono del tutto
incomprensibile)
Andrione (UV)
- ... No, no lasciando perdere le sue
funzioni megafoniche, l'art. 13 è qualcosa di reperibile e
leggibile!
Questa definizione di anzianità effettiva che, d'intesa,
Sindacati e Ufficio del Personale hanno trovato equo per evitare
disparità tra i dipendenti, ha fatto sì che 316 dipendenti, per
un'interpretazione più ampia, ricevessero troppo denaro rispetto a
quello cui avevano diritto. Per quanto riguarda i 41 dell'art. 7,
si tratta di una questione di decorrenza: o dal 3 gennaio 1980 o
dal 7 luglio 1980, se ricordo bene le date; comunque, tutti
d'accordo, si è stabilito di posticipare la data. Ora, in
definitiva, il problema è questo: come si fa a recuperare questi
soldi dati in più? È un obbligo della Giunta regionale e del
Consiglio di recuperarli, perché altrimenti come minimo quella è
malversazione; non c'è possibilità di non farlo; d'altra parte, non
possono essere recuperati tutti d'un colpo, anche perché i famosi
decreti che riguardavano queste persone e che riguardavano un
periodo di tempo abbastanza lungo erano diretti "ad personam" e
hanno creato delle somme da liquidare abbastanza grosse perché
comprendevano arretrati, sistemazione e cose di questo genere. Il
recupero perciò viene fatto gradualmente, ratealmente nella misura
del 5% del trattamento economico spettante in applicazione del
provvedimento stesso, cioè del decreto che riguarda ogni
dipendente, al fine di non pregiudicare sull'eccedente necessità
del dipendente e dei suoi familiari in considerazione del carattere
retributivo delle somme eventualmente indebitamente corrisposte.
Questo, in forza di quelle che sono le leggi vigenti sul lavoro.
Quindi, non è che si colpisca qualcuno in modo particolare
recuperando queste somme immediatamente; d'altra parte si
stabilisce il principio del recupero con una rateazione abbastanza
lunga. Infine, su questo tipo di interpretazione, come ho detto
prima, praticamente i dipendenti e le Organizzazioni sindacali
concordano. Quindi sembra che procediamo nel senso giusto.
Presidente
- La parola al Consigliere Viberti.
Viberti (DPROL)
- Ringrazio il Presidente del Consiglio
per avermi concesso di replicare e dico al Presidente della Giunta
che non ho afferrato appieno le spiegazioni che lui ha dato.
Comunque, sono felice di apprendere che l'Amministrazione regionale
non ci rimetterà una lira: questo è il succo di quello che ha detto
il Presidente della Giunta. Voglio comunque
... (Interruzione
fuori microfono) ...
gli interessi? No, no, ma non sono gli
interessi che mi preoccupano, è una questione di principio!
Figuriamoci, è andata bene che non ero qui fra dieci anni! L'avrei
posta comunque questa questione, meno male che ne sono venuto a
conoscenza in un tempo ragionevole! Comunque, il Presidente della
Giunta non ha risposto a tutte le mie domande; ha risposto alla
prima anzi è stato molto preciso ed è andato al di là non solo di
quella che era la richiesta ma anche di quella che è la mia
conoscenza perché mi ha spiegato che sono interessati da questa
questione non solo i dipendenti che ricadono sotto l'art. 13 ma
anche quelli che ricadono sotto gli artt. 7, 27 e 28. Ammetto molto
sinceramente che non ero al corrente delle questioni concernenti
questi articoli, ma soltanto la massa mi aveva investito di questo
problema. Il Presidente della Giunta non ha risposto però alla
domanda al punto 2), che chiedeva chi è responsabile
amministrativamente e tecnicamente dell'eventuale errore commesso.
Io non ho preteso di dire che si è trattato di un errore, ma ho
chiesto se c'erano dei responsabili per un eventuale errore
commesso. Non ha spiegato poi quali conseguenze potrebbero
presentarsi in casi di ricorsi al T.A.R.; anche se ha spiegato con
quale mezzo l'Amministrazione si premura di rispondere a eventuali
contestazioni fatte da parte del Tribunale Amministrativo
Regionale; quel sistema di recuperare i fondi è una risposta
implicita e non esplicita, perché il Presidente della Giunta non
l'ha data esplicitamente in questa sede nell'ipotesi di eventuali
ricorsi al T.A.R. e dell'eventuale, inevitabile, decisione rispetto
a quella che è la giurisprudenza in merito del T.A.R.
Quali provvedimenti intende mettere in opera o ha già intrapreso
il Governo regionale per dirimere la questione l'abbiamo saputo:
sono stati fatti dei decreti che danno una risposta; non sappiamo,
e noi ci arroghiamo il diritto di dirlo, se questi provvedimenti
esauriscono la questione, staremo a vedere. E non ha risposto al
punto 5) nel quale si chiedeva se il Governo regionale intende, nel
caso ci fossero - perché non abbiamo preteso di dire che ci fossero
- colpire con le sanzioni previste - che non sappiamo neppure quali
siano - i responsabili.
Di conseguenza, non possiamo dichiararci soddisfatti per la
risposta del Presidente della Giunta; non possiamo dichiararci
soddisfatti perché non ci cerca un responsabile e soprattutto
perché, se un responsabile esiste, esso non verrà punito. Per
quello che ci è dato di sapere, delle sentenze in merito a problemi
analoghi hanno stabilito che non i democratici popolari, ma
comunque qualcuno, deve in qualche modo rivalersi nei confronti di
chi ha sbagliato. Noi non chiediamo questo perché non è compito
nostro, ma chiediamo al Presidente della Giunta di seguire con
attenzione questo problema e di mettere in atto tutti gli opportuni
provvedimenti che la legge mette a sua disposizione; e invitiamo il
Presidente della Giunta a prendere un appunto con doppio asterisco,
e non con semplice asterisco, perché per molto meno ci sono dei
dipendenti che hanno ricevuto delle sanzioni, per molto meno,
diciamo, da un punto di vista economico che è quello che in questo
momento, più che il punto di vista del principio, interessa a
questa Amministrazione. Se qualche sasso caduto su una strada o
qualche sasso non caduto da altre parti possono permettere di
censurare o meno certi dipendenti, è da chiedersi come mai la
restituzione di somme così ingenti come quelle che possono
interessare 316+41+6+3 dipendenti possano passare inosservate
all'attenta supervisione di un Presidente della Giunta che ha
un'esperienza di più di sette anni su quella sedia!
Presidente
- Passiamo alla trattazione dell'oggetto
successivo, la proposta di legge n. 253.
Il Consigliere Viberti ha alzato la mano, vorrei sapere
perché.
Viberti (DPROL)
- Certamente Signor Presidente, per
accertare se non è vero che esiste ancora una delibera da
ratificare prima di esaminare una proposta di legge.
Presidente
- Cioè, per richiamo al Regolamento?
Viberti (DPROL)
- No, signor Presidente, per accertare se
esiste ancora una deliberazione per la quale era stata richiesta la
presenza del Presidente della Giunta; ed è la prima nell'elenco
delle deliberazioni.
Presidente
- Giusto, giusto! Ringrazio il Consigliere
Viberti per il richiamo. In sede di ratifica era stata rinviata ad
oggi, alla presenza del Presidente della Giunta, la ratifica di una
deliberazione.
