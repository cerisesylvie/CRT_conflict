Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2382 del 10 gennaio 2007 - Resoconto
OGGETTO N. 2382/XII - Disfunzioni nell'erogazione di acqua
calda nei reparti del Presidio ospedaliero di Viale Ginevra.
(Interrogazione)
Interrogazione
Appreso che durante un fine settimana, nel novembre 2006, nel
reparto di Anatomia Patologica del Presidio Ospedaliero di Viale
Ginevra, si è verificato un grave guasto all'impianto idrico che ha
provocato il crollo di buona parte della contro soffittatura in
alcuni locali e nei corridoi;
Rilevato altresì come, ancora oggi, in alcuni reparti non sia
erogata, in modo continuo e regolare l'acqua calda, specie durante
la mattinata, e quando essa vi giunga sia costantemente di colore
marrone;
Constatato che il perdurare di tale situazione provoca
comunque disagi ai pazienti, agli utenti e agli operatori;
i sottoscritti Consiglieri regionali
Interrogano
L'Assessore competente per conoscere:
1) a quale anno risale l'ultima ristrutturazione del reparto
di Anatomia Patologica e quanto è costata;
2) se sia stata eseguita una perizia danni relativa
all'accadimento in premessa e quando saranno iniziati i lavori di
riparazione;
3) se, in merito alla mancata erogazione regolare dell'acqua
calda nei reparti del Presidio Ospedaliero di Viale Ginevra, sia
stata fatta un'indagine conoscitiva per stabilire:
a) il numero di reparti nei quali manca regolarmente l'acqua
calda;
b) le cause;
c) i costi per gli interventi di ripristino.
F.to: Venturella - Squarzino Secondina
Presidente
- Non c'è il numero legale... fa una
richiesta, collega Squarzino?
Chiedo al Consigliere Segretario di fare l'appello.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, constatato che
sono presenti 24 consiglieri su 35, dichiara valida la seduta ed
invita il Consiglio a continuare la trattazione
dell'oggetto.
Président
- A la présence de 24 conseillers nous pouvons
procéder.
La parole à l'Assesseur à la santé, au bien-être et aux
politiques sociales, Fosson.
Fosson (UV)
- Certo all'amico Venturella dovrò dare
risposte tecniche, probabilmente comprende più lui la cosa di
quanto la possa comprendere io... io sono però contento, perché di
fronte ad un'ispezione dei "NAS" come è avvenuta in questi giorni
molto accurata e precisa, il fatto che non abbiano rilevato nulla
di negativo in Viale Ginevra è una cosa che sottolinea il lavoro
fatto in questi anni per rendere le strutture sempre più
efficienti. Mi viene in mente quell'affermazione pubblica in
televisione fatta da un membro del Comitato per l'Ospedale nuovo,
che diceva che le nostre strutture sono fatiscenti. Di fronte a
questo orgoglio che non credo sia solo mio, ma sia merito di tutti
quelli che si sono occupati di queste cose adesso e prima, cerco di
rispondere a questa sua interpellanza che ha dei toni... quando lei
parla di crollo di buona parte della contro soffiatura del tetto...
comunque accettiamo la cosa. Si tratta di una perdita delle
condotte di tubatura dell'acqua in alcuni reparti che hanno subito
una ristrutturazione e un ampliamento (reparti di Anatomia
patologica, Medicina legale di tutta la palazzina degli Infetti)
fra il 1997 e il 1999 che è costata 2,35 milioni di euro e che è
stata effettuata dalla Direzione delle Opere Edili. Non si può
ricondurre questo rigonfiamento delle pareti a un danno o comunque
a un cattivo lavoro effettuato durante la ristrutturazione, perché
il problema tecnico che si è verificato è del tipo che ho appena
descritto.
Come lei sa, la nostra centrale termica è stata tutta rifatta, è
una centrale che prevede delle innovazioni importanti, prevede una
produzione di calore tramite cogenerazione; se si ricorda, quando
Grillo,è venuto in piazza ad Aosta, disse che l'Ospedale di Aosta
aveva un sistema di formazione dell'energia, di cogenerazione
veramente avveniristico e così è. Questo sistema di produzione del
calore, che impegna tutto il sistema di produzione dell'acqua, ha
visto rifatti tutti gli impianti di trasporto dell'acqua nella
centrale, mentre le reti di distribuzione non erano ancora state
rifatte completamente. Mi dicono che proprio questo tipo di
cogenerazione del calore, di produzione, e sono dati che sono
emersi in questi impianti estremamente innovativi negli ultimi
tempi - mi segnalano come riferimento un numero della rivista
tecnico-ospedaliera - dovrebbe prevedere un uso di acqua molto più
pura, cosa che non è ancora avvenuta; quindi nelle tubature
precedenti di distribuzione è stata immessa un'acqua che provoca
una corrosione maggiore alle tubature di quanto provocava l'acqua
precedente. Questo provoca il colore un po' più scuro e provoca
nella centrale di distribuzione qualche perdita, come è avvenuto,
perdita che è stata riparata, la manutenzione è stata effettuata; a
questo punto tutte le tubature di distribuzione sono state rimesse
a posto, non si verificano più questi inconvenienti, che sono
previsti come una manutenzione anche a conseguenza di un impianto
completamente nuovo; adesso è tutto a posto, non è come per i
parcheggi per i quali stiamo riverificando tutta la pianta, qui è
stato rimesso tutto a posto e, oltre che a cure mediche corrette,
la cui cosa ci sta a cuore, anche i servizi alberghieri dovrebbero
essere rimessi a posto, però sono stati conseguenti ad una maggiore
capacità corrosiva delle acque immesse nelle tubature di rete anche
in conseguenza di questa nuova centrale di cogenerazione.
Président
- La parole au Conseiller Venturella.
Venturella (Arc-VA)
- Ringrazio per la risposta
l'Assessore Fosson, ma vorrei fare alcune osservazioni alla sua
risposta. "In primis" lei dice: "non esageriamo sul fatto che sia
crollata la controsoffittatura"... come è mia abitudine sono andato
a controllare e in alcuni casi è proprio crollata! In una stanza
dove sono piazzati degli strumenti molto costosi e molto delicati,
un lunedì mattina tutta la controsoffittatura era crollata, era
allagata e il solo caso ha voluto che le strumentazioni non si
siano irrimediabilmente guastate.
Lei sa, Assessore, che dobbiamo sempre fare come S. Tommaso: se
lei vorrà farsi un giro nei locali di Anatomia patologica, potrà
vedere ciò che le sto dicendo... i "NAS" non c'entrano, Assessore;
quando uno dice: "i NAS nulla hanno rilevato"... ma quello che
dobbiamo rilevare è che nella palazzina ovest i lavori sono stati
conclusi neanche 6 anni fa, perché mi pare che le strutture siano
state consegnate nuove nel 2000. A distanza di 6 anni, qualsiasi
sia l'impianto di cogenerazione del calore e dell'acqua calda, non
si è calcolato che l'acqua calda forse era più corrosiva perché
conteneva meno carbonato di calcio?
Il fatto è che continuano a verificarsi piccoli e grandi guasti
e disagi che pongono ancor di più il fatto che il corpo di
fabbrica, non solo il vecchio "Mauriziano", ma le palazzine nuove
non sopportano più, in questo senso sono fatiscenti, è la struttura
che è fatiscente, perché non mi può venire a dire che dopo 5 anni
crolla la controsoffittatura, non funzionano gli impianti termici
e... va tutto bene! La dimostrazione è che un galeone spagnolo con
una turbina, dopo 2 miglia marine di navigazione, affonda, e qui è
la stessa cosa: in una struttura vecchia avete costruito turbine di
cogenerazione, impianti... e la struttura si sta sfasciando piano
piano! Ecco perché diciamo che una struttura nuova potrebbe essere
anche... perché addirittura questi grandi progettisti di questo
famoso "impianto termico a cogenerazione" non si sono resi conto
che l'impianto va bene, ma che la rete è vecchia, per cui la rete
non tiene! E chissà quanti altri lavori di manutenzione
straordinaria all'interno dell'Ospedale provocheranno guasti,
perché è la struttura che non tiene più! Questa è l'ennesima
dimostrazione che i lavori fatti "a spizzichi e bocconi"
provocheranno, nel futuro anche prossimo, non solo piccoli disagi,
ma dimostrano che hanno una ripercussione dal punto di vista
economico, dal punto di vista strutturale, dal punto di vista della
qualità del servizio alberghiero. Guasti che non sono gravi di per
sé stessi, ma sono continui e ripetuti... c'è sempre qualcosa che
non va!
