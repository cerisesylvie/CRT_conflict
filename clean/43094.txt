Classificazione
EDILIZIA
Edilizia pubblica
ENERGIA
Risparmio energetico e fonti alternative



Oggetto del Consiglio n. 540 del 22 aprile 2021 - Resoconto
OGGETTO N. 540/XVI - Interpellanza: "Intendimenti in merito
all'utilizzo del Superbonus di cui alla legge 77/2020 in relazione
agli edifici di proprietà regionale".
Bertin (Presidente)
- Punto n. 53. Per l'illustrazione,
il consigliere Carrel.
Carrel (PA) -
Con questa interpellanza di fatto andiamo a
chiedere al Governo come crede e pensa di agire in merito alle
misure previste dal decreto legge convertito con modificazioni
della legge del 17 luglio del 2020 n. 77, per intenderci il
Superbonus: una detrazione del 110% possibile per i lavori che si
eseguono dal primo luglio 2020 al 30 giugno 2022, poi prorogata di
altri sei mesi se ci sono alcuni requisiti che l'Assessore conosce
bene.
Non mi dilungherei oltre per quanto riguarda i tecnicismi, ma
vorrei capire ed entrare nel merito di questa interpellanza, in
quanto come gruppo vogliamo chiedere, visto che siamo venuti a
conoscenza attraverso un 116 dei millesimi di proprietà della
Regione all'interno di vari condomini dislocati su tutto il
territorio regionale, quale sia di fatto la linea che l'Assessorato
dà ai nostri rappresentanti, a coloro che rappresentano la nostra
Regione nelle assemblee di condominio e quali siano le percentuali
di presenza all'interno delle riunioni.
Questo è importante da capire essenzialmente perché vorremmo
comprendere se come Regione abbiamo i fondi, la capacità e
l'elasticità di andare incontro a questo Superbonus. Io ho citato
in questa interpellanza solamente il Superbonus, ma le misure sono
molte altre, perché mi riferisco anche alla possibilità di detrarre
gli interventi sismici e quindi possono essere sicuramente
sfruttati anche essi.
L'idea di fatto è chiedere se il Governo regionale abbia
intenzione d'istituire un capitolo di spesa ad hoc oppure se abbia
previsto d'integrare i due capitoli che già esistono per sfruttare
al meglio questa opportunità e per dare una mano anche a tutti i
privati che sono di fatto all'interno di condomini dove abbiamo
millesimi di proprietà regionale.
La nostra idea sarebbe sicuramente quella di andare, attraverso
le competenze acquisite dalle nostre strutture, a elaborare e a
strutturare team di lavoro che dovrebbero essere posti in essere
per trainare di fatto i lavori nei condomini dove abbiamo una
presenza importante in termini di millesimi, e questo ci
permetterebbe anche di cercare di dare delle risposte a dei
professionisti e alle imprese valdostane.
Tutto questo ha bisogno ovviamente di prevedere dei capitoli ad
hoc o comunque delle spese sicuramente importanti, ma ovviamente è
una scelta politica che spetta alla Giunta. So che come ente locale
non possiamo detrarre il 110%, però possiamo di fatto cedere il
nostro credito e quindi sostenere un costo sicuramente inferiore
rispetto a quello che avremmo sostenuto in passato e che sosterremo
dopo il dicembre del 2022.
Bisognerebbe capire se vi sia un cronoprogramma e se vi siano
delle iniziative in essere proprio per sfruttare questa
opportunità, anche come Regione autonoma Valle d'Aosta.
Presidente -
Per la risposta, l'assessore Marzi.
Marzi (AV-SA) -
Come si evince dai dati sulle proprietà
immobiliari regionali - tra l'altro resi al collega Carrel con un
116 - sono diversi i casi in cui i nostri uffici presentano
proprietà in contesti condominiali.
In alcune situazioni la proprietà a livello di millesimi è
significativa, in altre risulta ridotta.
A beneficio dell'intero Consiglio, il macro dato sulle proprietà
attiene a quattordici posizioni nel Comune di Aosta, a una
posizione presso la sede di Bruxelles e a ulteriori nove posizioni
distribuite su dodici comuni valdostani.
Le entità maggiormente significative di proprietà in termini di
millesimi concernono locali e capannoni nei Comuni di Aosta, Quart
e Saint-Christophe; gli edifici spaziano dal classico condominio
all'edificio storico. L'utilizzo da parte dell'Amministrazione è
prettamente a uso uffici e depositi.
Le assemblee di condominio presentano, ai fini dei contenuti
dell'interpellanza, situazioni assolutamente diversificate sia
riguardo alle frammentazioni delle proprietà dei condomini sia
rispetto alle propensioni dei medesimi a migliorare o a valorizzare
lo stato dell'immobile in funzione delle detrazioni previste, quali
ad esempio il Superbonus 110% e la detrazione del 50% sulle
ristrutturazioni edilizie.
Inoltre, tra gli interventi che possono essere proposti in sede
condominiale, occorre distinguere tra quelli finalizzati
all'adeguamento degli immobili a normativa di legge o al ripristino
energetico e quelli finalizzati a una valorizzazione meno
funzionale, più legata agli aspetti estetici e architettonici.
È opportuno sottolineare che, in caso di accesso ai benefici del
bonus 110 - come tra l'altro da lei richiamato, collega Carrel - la
Regione può beneficiare solo indirettamente di detrazioni fiscali
secondo le seguenti due opzioni: cedere direttamente i benefici
della detrazione al soggetto che realizza gli interventi con uno
sconto in fattura pari al 110% dell'importo dei lavori sostenuti,
oppure cedere il credito a un soggetto terzo, compreso un istituto
finanziario o assicurativo, pagando un importo ridotto dei lavori e
una quantità pari all'attuazione all'anno zero della quota
ceduta.
Sarà quest'ultimo a beneficiare in cinque anni della
detrazione.
La problematica che si pone è che nella quasi totalità dei casi
alle opere che possono essere ricomprese nel bonus 110% si sommano
ulteriori lavori che non rientrano in tale tipologia di beneficio.
Per i lavori che possono essere ricompresi nella misura di
detrazione fiscale per la ristrutturazione pari al 50% delle spese
sostenute anche qui la Regione può optare per lo sconto in fattura
o per la cessione del credito come per il bonus 110. In questo caso
però l'Amministrazione regionale si assume la spesa nella misura
del 50%. Per i lavori che non risultano contemplati in alcuna
fattispecie, naturalmente di natura agevolativa, l'Amministrazione
regionale si assume la spesa nella misura del 100%.
In alcuni contesti, gli interventi possono anche rappresentare
spese rilevanti per cui la decisione di aderire all'intervento deve
essere subordinata ad attenta valutazione di convenienza per
l'Amministrazione regionale, anche in ordine a destinazione,
tipologia dell'immobile e stato della sua valorizzazione, sia
precedente che conseguente all'intervento.
Fermo restando l'accogliere con favore la possibilità di
contribuire ad adeguare ed efficientare gli immobili in condomini
in cui hanno sede uffici e locali regionali, non è
comprensibilmente possibile seguire direttive univoche proprio in
ragione delle situazioni alquanto diverse dei vari condomini che ho
sopra rappresentato e che, tra l'altro, abbiamo fornito attraverso
una tabella nel 116 sopra richiamato.
Pertanto, per poter esprimere la volontà in sede di assemblea
condominiale, sarà ed è necessario, di volta in volta, da parte
degli uffici assumere un quadro di riferimento più preciso e di
convenienza rispetto all'interesse dell'Amministrazione.
Venendo al secondo quesito, non è agevole indicare la
percentuale di presenza poiché, anche in questo caso, le situazioni
sono alquanto diverse in quanto alcuni condomini hanno convocato
una sola assemblea annuale, altri più assemblee durante l'anno.
L'ultimo anno, tra l'altro, non può inoltre ritenersi indicativo
poiché diverse assemblee sono state organizzate, annullate,
riproposte a singhiozzo a causa della pandemia.
In ogni caso, gli uffici competenti mantengono rapporti costanti
con gli amministratori di condominio tenendo monitorata la
situazione, in particolare nei condomini in cui la proprietà
regionale è considerevole.
Gli uffici regionali, inoltre, risultano coinvolti a monte di
alcune importanti decisioni che possono comportare investimenti di
una certa entità, ad esempio in occasione della sostituzione dei
serramenti esterni.
In merito al terzo quesito, diversi condomini hanno già indetto
assemblee e alcuni hanno deliberato in merito all'affidamento di
studi di fattibilità. A oggi non vi sono pratiche perfezionate
quindi non sono possibili quantificazioni certe rispetto alle
tipologie d'intervento agevolabili e agli oneri che saranno in capo
all'Amministrazione regionale.
Il capitolo al quale fanno riferimento le spese condominiali
esiste già e viene di volta in volta implementato qualora si renda
necessario.
Tali implementazioni dovranno avvenire con certezza d'impegno,
pertanto solo a seguito della definitiva approvazione della domanda
di agevolazione "Superbonus 110", questo naturalmente anche per
criteri di natura finanziaria rispetto alle disposizioni previste
dal 118/2011.
Apposite risorse possono essere destinate per gli interventi
attraverso eventuale variazione di bilancio sul capitolo delle
spese condominiali per la parte di spesa per investimenti.
Presidente -
Per la replica, consigliere Carrel, ne ha
facoltà.
Carrel (PA) -
Sì, la situazione è sicuramente complessa
ma quello che volevamo assolutamente evitare è che ci fosse un "no"
tout court a tutte le situazioni in quanto questo era quello che
più ci preoccupava, perché crediamo che questa misura del
Superbonus debba e possa essere un importante trampolino di lancio
per una serie di settori molto importanti anche per il tessuto
economico della Valle d'Aosta e quindi crediamo che la Regione
debba assolutamente porre in essere tutte le azioni necessarie per
approfittare di questa situazione e in qualche modo aiutare -
laddove la presenza in termini di millesimi è importante - e
cercare di coinvolgere e di fare un po' da capofila all'interno
delle assemblee condominiali.
So, e appunto le ho citate, che le strutture sono sicuramente
molto competenti e hanno dei rapporti diretti con i vari
amministratori di condominio, però spesso quello che conta è
l'input da parte della politica; capisco che dobbiamo aspettare i
rendiconti, dobbiamo aspettare le delibere delle assemblee
condominiali, però d'altro canto se abbiamo una presenza importante
di millesimi come Regione, siamo noi che dobbiamo prima decidere se
mettere delle risorse e poi cercare di fare o non fare questi
interventi.
Convengo con lei che non tutti gli interventi sono funzionali,
non tutti gli interventi servono e sono utili dal punto di vista
della Regione e quindi bisogna assolutamente agire. Quello che però
credo che sia necessario è dare degli input chiari alle strutture
competenti in modo che possano agire di conseguenza, perché il
tempo stringe: questa misura sarà in piedi fino al 30 giugno 2022
prorogata sino al 31 dicembre 2022 solamente se almeno il 60% dei
lavori è stato svolto entro il 30 giugno 2022... capiamo bene che
ora che facciamo l'assemblea di condominio, abbiamo i preventivi e
partiamo con i lavori... il tempo è dietro l'angolo e quindi
bisogna assolutamente agire!
Non vorrei che poi tutto rimanesse fermo, perehé dobbiamo fare
una variazione di bilancio oppure spostare delle risorse da un
capitolo all'altro, questa sarebbe sicuramente una cosa che non ci
piacerebbe e ci vedrebbe sicuramente contrari.
Questa era l'intenzione della nostra interpellanza, quindi
vigileremo e cercheremo di dare il nostro contributo laddove è
possibile, perché crediamo veramente che questa misura del
Superbonus - ma non solo, in generale il rilancio del settore
dell'edilizia -debba essere sfruttata anche dalla nostra Regione,
anche nelle nostre proprietà.
