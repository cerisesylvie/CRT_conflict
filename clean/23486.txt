Classificazione
CONSIGLIO REGIONALE
Attività consiliare d'aula



Oggetto del Consiglio n. 2586 del 22 marzo 2007 - Resoconto
OGGETTO N. 2586/XII - Comunicazioni del Presidente. Ordine
dei lavori.
Presidente
- Essendo oggi la giornata mondiale
dell'acqua, il collega Venturella mi aveva chiesto di fare due
considerazioni brevi.
La parola al Consigliere Venturella, con preghiera di essere
sintetico.
Venturella (Arc-VA)
- Oggi è la giornata mondiale
dell'acqua e vorrei portare a conoscenza di questo Consiglio un
fatto avvenuto a Flaine, in Francia, dove l'aumento della capacità
di pernottamento turistica in questa località ha provocato un
surplus di domanda di acqua. Allora è successo che
l'amministrazione dipartimentale ha deciso, data la scarsità di
acqua, che se ne preferisca l'uso potabile. Tutto il comprensorio
sciistico, che basava la fruizione delle piste sull'impianto di
innevamento artificiale, è in crisi perché la scarsità di
precipitazioni (-20-30%), ha provocato una penuria di acqua. In
base alla scelta dell'amministrazione, la priorità per l'uso
dell'acqua è l'approvvigionamento potabile, è chiaro che le società
di funivie cercano attraverso trivellazioni sotterranee nuovi
serbatoi.
Tutto questo per dire che il fatto di "mettere la testa sotto la
sabbia" come gli struzzi è un comportamento che da politici ed
amministratori è oltremodo inopportuno e irresponsabile. Oggi il
nostro governo organizza una conferenza alle 15; credo che questa
organizzazione sia un po' raffazzonata in quanto non vi sono
neanche i titoli degli interventi, ma si parlerà così... di
scarsità d'acqua e di conseguenze idriche in montagna. Si sa chi
parla, i famosi esperti, ma non si sa cosa diranno perché...
Presidente
- ... collega Venturella, scusi, lei mi ha
chiesto la parola per fare delle considerazioni di carattere
generale sulla giornata dell'acqua... se invece si mette a
contestare gli eventi, le tolgo la parola, perché non è quello che
mi ha detto ieri.
Venturella (Arc-VA)
- Va bene. È chiaro che la nostra
economia dovrà essere ridisegnata nel prossimo futuro perché vi
sono delle emergenze che credo nessuno possa più negare. Spero che
oggi pomeriggio si possa dare ampio spazio ad altre opinioni anche
se non istituzionali.
Presidente
- La parola al Consigliere Tibaldi.
Tibaldi (CdL)
- Per mozione d'ordine. Non c'è alcun punto
iscritto all'ordine del giorno che permette di affrontare questo
argomento...
Presidente
- ... ha ragione...
Tibaldi (CdL)
- ... già ieri lei ha gentilmente concesso
la parola al Consigliere Bortot per permettergli di giustificare
una sua trasferta a Bruxelles in merito all'acqua... abbiamo
scoperto, ieri, grazie a quell'intervento che l'acqua è un bene di
tutti e gliene siamo grati. Oggi riparliamo di acqua senza alcun
punto iscritto. Allora, se sapevo, ieri parlavo della primavera, il
21 marzo c'è l'equinozio e possiamo di conseguenza affrontare
l'argomento...
Chiederei che fossero rispettate le regole, ci sono delle norme
di Regolamento che permettono di affrontare certi argomenti previa
iscrizione, perché non c'è alcuna ragione che consenta di
licenziare, oggi, un intervento di questo genere. Il collega
Venturella poteva proporre una mozione o una risoluzione sulla
quale si dibatteva tutti, ma per sentire cose scontate o, meglio,
per dibattere di acqua calda, mi sembra assolutamente
inopportuno.
Presidente
- Collega Tibaldi, sono sempre disponibile
quando i colleghi me ne fanno richiesta, ma chiedo di fare un uso
ragionato delle richieste che mi vengono fatte.
La parola all'Assessore al turismo, sport, commercio e
trasporti, Pastoret.
Pastoret (UV)
- C'est une question de "pari opportunità",
parce que c'est la journée mondiale de l'eau, vous donnez la parole
justement avec un acte de courtoisie à M. Venturella, je
considérais comme tout le monde le pensait qu'il s'agissait de
célébrer une journée mondiale de l'eau et non pas de prendre la
parole pour faire des déclarations de caractère politique, ayant
trait avec des arguments qu'on devait traiter ici, comme M. Tibaldi
vient de le rappeler, dans l'ordre du jour du Conseil en présentant
des motions, ou d'autre initiatives.
Je regrette et je censure le fait qu'il y a eu une attitude de
tel genre et je souhaiterais que cette attitude ne se reproduise
plus, mais je sais bien que, par contre, c'est une tactique qui est
souvent employée. Alors, ici, on ne peut pas se moquer des autres,
en demandant de faire une chose et en proposant une autre! Moi je
n'entre pas dans le mérite, mais je voudrais rappeler à tout le
monde qu'ici il n'y pas de défenseurs élus qui ont à
cœur certains thèmes et que tous les autres sont
des canailles qui ne s'occupe pas des choses!
Presidente
- Ieri vi ho fatto pervenire una richiesta
circa la composizione della convenzione, qualora i Capigruppo
intendano delegare altri colleghi vi chiedo di farmelo pervenire.
Ad oggi sono pervenute 2 deleghe: il collega Sandri ha delegato
quale rappresentante in seno alla convenzione il collega Ferraris,
e il Capogruppo Viérin Marco che delega il collega Salzone.
Permettetemi solo una puntualizzazione che voglio fare, perché
sento il dovere di fare delle precisazioni in merito alle notizie e
alle dichiarazioni che sono apparse oggi su "La Stampa". Contesto
con forza questo metodo, collega Sandri, che lei continuamente
sceglie per la divulgazione di dati che, a mio avviso, risulta un
metodo fazioso e pretestuoso; dati, peraltro, che non corrispondono
a verità e preciso perché ho scelto le parole "pretestuoso" e
"continuamente". Lei aveva già ricevuto nel corso di
un'interpellanza dei dati dall'Assessore Marguerettaz che erano
dati riservati, lei li aveva ricevuti in quanto Consigliere...
guarda caso, il giorno dopo troviamo sul quotidiano "La Stampa",
con il quale evidentemente lei ha un "feeling" particolare, dati
regolarmente pubblicati, tabelle riguardanti i contratti di
brokeraggio. Ieri stesso atteggiamento per quel che riguarda le
trasferte dei Consiglieri dell'APF.
Qui, ognuno interpreta il modo di concepire il suo mandato come
meglio crede, però chiederei solo, collega, quando lei divulga dei
dati, di avere almeno la correttezza di divulgare dei dati che sono
esatti, perché quello che è riportato oggi dalla stampa che
evidentemente si assume la responsabilità di ciò che pubblica. I
dati della trasferta di Perron a Dubai... i 7.200 €..., non
corrisponde a verità ad esempio... soprattutto i 419.000 €
impegnati per le trasferte dei Consiglieri dell'APF corrispondono a
falsità. Lo dico perché i dati li ho in possesso io, come ufficio,
i dati divulgati oggi da "La Stampa" corrispondono a falsità,
perché a fronte di quanto dichiarato, di 420mila euro impegnati,
quello speso ad oggi da inizio legislatura per le trasferte dei
Consiglieri dell'APF sono 167.000 €, un terzo di quello che è
riportato oggi su "La Stampa"!
Detto questo, ritenevo doveroso fare questa precisazione, ognuno
interpreta il mandato come meglio crede, io porterò la questione
all'Ufficio di Presidenza, dopodiché mi riservo - nei modi e nei
termini che unitamente all'Ufficio di Presidenza riterrò più
opportuni - di andare fino in fondo alla vicenda.
La parola al Consigliere Sandri.
Sandri (GV-DS-PSE)
- Ovviamente chiedo formalmente che
lei mi chieda scusa in aula, perché i dati che sono stati
presentati sono la raccolta delle deliberazioni...
Presidente
- ... lei, volutamente...
(voci sovrapposte del Presidente del Consiglio e del
Consigliere Sandri)
Sandri (GV-DS-PSE)
- ... lei rispetti il Regolamento
interno del Consiglio!
Ho raccolto gli impegni di spesa con le deliberazioni, una per
una, dell'Ufficio di Presidenza dal 2003 ad oggi e ho fatto un
elenco di queste deliberazioni evidenziando i capitoli da cui sono
stati presi, identificando le persone che avevano fatto queste
missioni e la motivazione, APF, francophonie o quant'altro! Questi
sono dati ufficiali che mi sono stati consegnati dai suoi uffici,
sono dei dati veri; quelle sono le somme impegnate e lei non può
dire...
Presidente
- ... lei mi deve dire quali uffici le hanno
dato questi dati, mi chiarirà quali uffici le hanno dato
questo...
Sandri (GV-DS-PSE)
- ... capisco che lei sia in
difficoltà...
Presidente
- ... no, pretendo solo che...
Sandri (GV-DS-PSE)
- ... lei mi lascia finire, perché è
una persona cortese e se ha ragione non ha bisogno di scaldarsi per
dimostrarla!
L'elenco delle deliberazioni si trova attraverso gli accessi che
ci sono all'Ufficio Gruppi per fortuna di Dio, perché alle
deliberazioni dell' Ufficio di Presidenza ne abbiamo accesso,
abbiamo preso tutte le deliberazioni dell'Ufficio di Presidenza con
le somme impegnate, poi per alcune trasferte abbiamo cominciato a
chiedere, in base al "116", visto che qui bisogna chiedere tutto
per iscritto - altrimenti non ti danno assolutamente niente! - i
rendiconti e ne faremo una valutazione, ma lei non può dire che è
falso che sono state impegnate dal 2003 ad oggi 419.000 euro,
perché quelle sono le deliberazioni che sono agli atti del
Consiglio regionale; quindi sulla falsità lei deve chiedere scusa
in mia presenza, perché questa è un'offesa personale che non posso
accettare. Se questo non è, farò anch'io le opportune
considerazioni.
Credo che ci sia una visione diversa della politica, su questo
non c'è dubbio, ma credo che si debbano confrontare 2 idee
politiche diverse... mi consenta, a questo punto, anche di
esprimere la mia! Non ho alcuna difficoltà a pensare la politica
come un impegno certo di trasparenza; voi vi chiedete ogni tanto
come vengono fuori i risultati del 9-10 aprile 2006: ma proprio da
questo atteggiamento della politica che ha paura della verità! Che
ha paura dei dati! Che ha paura di confrontarsi con la popolazione!
E non è un problema fra me e "La Stampa", non ho alcun interesse,
non sono di quelli che fanno dichiarazioni sui giornali, non me ne
importa assolutamente nulla, ma credo che la trasparenza sia
questa! Non è un problema mio se il 90% dei "broker" assicurativi
sono fatti con una sola società, è un problema di etica della
politica! Allora, chi è che ha paura della trasparenza e della
verità continui su questa strada, ma si ricordi che dopo il 9 e 10
aprile ci sarà anche l'8 e 9 giugno 2008, perché la gente di questi
metodi è stufa e il tentativo di minacciare posizioni, Ufficio di
Presidenza...
Presidente
- ... la smetta, stia nella correttezza per
favore! Collega Sandri, nessuno ha parlato di elezioni!
Sandri (GV-DS-PSE)
- Presidente, se la volontà è di avere
un confronto politico su queste visioni diverse della politica, io
- come ho detto ieri e ripeto oggi - sono disponibilissimo, ma si
deve anche rendere conto che un atteggiamento di chiusura che tutto
ciò che è dati del Consiglio non può uscire, è un atteggiamento
irresponsabile nei confronti della popolazione. La popolazione ha
diritto di conoscere cosa si svolge qui dentro e io sarò sempre
strumento di questa conoscenza.
Presidente
- Certo, ma ci sono anche degli articoli che
legano la segretezza dell'ufficio, perché il Consigliere ha dei
dati proprio perché è "Consigliere regionale" e che certi dati
comportano il segreto, vedi i contratti di brokeraggio che le sono
stati forniti, perché lei è Consigliere regionale e lei non aveva,
come le ho detto nel mio ufficio, la possibilità di divulgarli
all'esterno! Su questo torneremo.
Presidente
- La parola al Consigliere Bortot.
Bortot (Arc-VA)
- Intervengo sullo stesso argomento,
intendo l'articolo 116.
Ho fatto richiesta di dati, non voglio "gettare benzina sul
fuoco", ma ne approfitto per sollevare una serie di problemi e
ritengo che sia meglio sollevarli adesso che in un altro modo. Ho
chiesto all'Assessorato dei lavori pubblici, 10 mesi fa, dei dati
per fare un bilancio sulle centraline elettriche installate da 15
anni a questa parte: quante ce ne sono, la composizione societaria,
quanta acqua captano, quanta energia hanno prodotto, quanti utili
hanno prodotto, a chi sono andati gli utili... oggi pomeriggio si
discute, qui sotto, di queste cose, dopo 10 mesi non sono in grado
di fare non io, ma credo che spetti a tutto il Consiglio, di fare
un bilancio su questo argomento! C'è stato, qui sotto, alcuni mesi
fa un convegno sull'Alzheimer, non mi hanno lasciato entrare in
quanto Consigliere, e il Presidente... mi risponde che era chiuso
ai cittadini normali? In quel momento Bortot non era un cittadino
normale, era un Consigliere regionale che ha diritto ad avere
accesso...
Presidente
- ... ma scusi...
Bortot (Arc-VA)
- ... mi lasci parlare, che tutte le
volte debba essere interrotto quando devo intervenire! Di là avete
fatto una galera, sembra di entrare alle "Vallette": quando la
gente vuol venire a trovarci per parlare, sembra di entrare in una
galera! Qui non c'è una volta, metà delle volte che parlo, che non
mi interrompete! Continuo a sollevare problemi del ruolo di questo
Consiglio che è sempre meno in grado di sapere e di decidere, e se
pensate di farci stare zitti perché ci date 6.000 euro al mese, per
quanto ci riguarda, vi sbagliate di grosso e voglio anche
finire!
Presidente
- Ci date... chi, ma scusi? Glieli do io?
Bortot (Arc-VA)
- No, ma lei deve intervenire! Se un
dirigente della Regione non mi fornisce i dati...
Presidente
- ... se urla le tolgo la parola!
Bortot (Arc-VA)
- Va bene, non urlo.
Ricominciando da capo, avevo sollevato il problema di non avere
avuto dei dati in tempo, dopo alcuni mesi; lei mi ha risposto
elegantemente, formalmente, mi ha risposto, però io questi dati non
li ho ancora! Voglio capire che provvedimenti si prendono nei
confronti di questi dirigenti che si permettono di non fornire i
dati ai Consiglieri. Ricevo una telefonata da un albergatore che
gestisce un rifugio a Courmayeur, mi dice: "Senta, Bortot, mi è
arrivata una lettera dalla Regione che dovrei dargli dei dati sulla
centralina che ho installato". Dico io: "Lei mi deve dare dei dati?
Ma la Regione mi deve dare i dati, non lei!"... faccio il giro
delle centraline Val d'Aosta per farmi dare i dati sulla produzione
di energia elettrica prodotta captando le acque di proprietà della
Regione e io devo fare il giro della Valle d'Aosta per avere i
dati? E questo è il Consiglio regionale che gestisce l'acqua come
bene pubblico? Finito! Poi... ho un altro elenco, per un'altra
volta!
Presidente
- Consigliere Bortot, posso solo dirle che
quando i Consiglieri mi indirizzano delle richieste, l'Ufficio di
Presidenza ne è testimone, mi attivo immediatamente affinché i dati
che voi chiedete siano consegnati. Io altro non posso fare che
attivarmi presso gli Assessori competenti che li forniscono, credo
che l'Assessore Cerise sia nella condizione di dare delle risposte
più precise.
La parola all'Assessore al territorio, ambiente e opere
pubbliche, Cerise.
Cerise (UV)
- Caro Bortot, la guerra del Vietnam è
finita, non so se te ne sei accorto...
Bortot
- (fuori microfono) ... lei non mi ha dato i dati,
è da 10 mesi che li aspetto... adesso mi accusa, lei, che la guerra
è finita!
Cerise (UV)
- No, stavo dicendo che i tempi della guerra
del Vietnam sono finiti, in Albania c'è stato un cambiamento,
l'ultima volta che abbiamo parlato di Comunismo, lei mi ha detto
che ero Comunista albanese... lo so che sono fuori tema, ma voglio
dire: Bortot, se tu mi chiedi l'esame del sangue di quelli che
utilizzano le acque, devo andare a chiedere loro di darmi l'esame
del sangue, perché non ho i dati!
Lei mi ha formulato non una richiesta di dati, mi ha chiesto
un'enciclopedia di dati! I dati che avevo in possesso come
Assessorato glieli ho dati immediatamente, ma non le stavano bene.
Ci siamo visti qui fuori, le ho detto: questo è quanto ho... cosa
posso fare? "Procurateli!", mi ha risposto. Allora ho inviato una
lettera a tutti coloro che producono energia elettrica in Valle
d'Aosta e ho detto: il Consigliere Bortot vuol sapere quanto
guadagnate, quanti utili avete fatto... sono dati aziendali che non
ho. Ho scritto anche alla Camera di commercio! E adesso lei si
lamenta che io chiedo i dati; si metta d'accordo con sé stesso,
abbia pazienza! Lei mi chiede dei dati, io li chiedo a loro e...
adesso mi censura?
Certo quei signori, quando si sono visti arrivare questa
lettera, si sono inalberati, perché sono anche dei dati privati;
qualcuno potrebbe dire: "Consigliere Bortot, ma a te cosa te ne
frega?".
Bortot
- (fuori microfono) ... la Regione ha il diritto
di fare un bilancio di 15 anni...
Presidente
- Consigliere Bortot, non interrompa, come lei
lamenta...
Bortot
- (fuori microfono) ... non è un problema di dati,
è un problema di bilancio politico su cosa facciamo delle
acque!
Cerise (UV)
- Consigliere Bortot, a Natale le compro una
piccola bombetta al napalm, così gioca nel cortile e si sfoga! Le
sto dicendo che per quanto riguarda i dati dell'acqua, io i dati
dell'acqua glielo ho dati tutti fino all'ultima goccia perché
quelli sono dati in nostro possesso, ma se lei mi chiede - come mi
ha chiesto - quanto guadagnano le imprese, quanti erano i dividendi
azionari delle società, eccetera, questi sono dati riservati!
Quando li ho chiesti, sa cosa mi hanno detto loro? Non glielo dico
per rispetto all'aula! Allora lei mi ha censurato, sono stato
richiamato dal Presidente Caveri a darle i dati, dopodiché più che
chiedere a queste persone i dati cosa dovevo fare? Ma esiste anche
un diritto privato in questo Paese! Non siamo in quell'Albania che
le piaceva tanto fino al 1990! Ho cominciato da lì per dire che
questo è un Paese dove c'è un diritto privato, c'è una Costituzione
che tutela i diritti dei cittadini, degli operatori economici e
oltre non si può andare. Non si può andare a chiedere alla gente
quanto guadagna, quello lo farà sulla dichiarazione dei redditi, ma
non sarà mica una competenza dell'Assessorato dei lavori pubblici
adesso! Lei ha chiesto queste cose!
Cominci allora a fare un po' di ordine quando fa le domande, poi
vedrà che le risposte le arriveranno puntuali! E se sulle domande
puntuali non le arriveranno le risposte, accetto le censure sue e
del Presidente Perron, ma se mi chiede dei dati che sono riservati
alla sfera del privato, più che dire al privato: "quel signore mi
ha chiesto questi dati, se lei mi li dà, altrimenti è nel suo
diritto di non darmeli...", ma non venga qui a censurare il
comportamento né del Presidente Perron, né mio, quando lei chiede
delle cose che non siamo in grado, né nel diritto, di darle!
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Solo 2 minuti per cercare di chiarire con
il collega Bortot, con cui cerco di avere un dialogo, il problema
del convegno sull'Alzheimer.
Questo convegno, che aveva come titolo: "Nuovi orizzonti
terapeutici della malattia dell'Alzheimer", aveva un momento
pubblico, il venerdì sera, e un momento scientifico, il sabato
mattina, quest'ultimo riservato solo ai medici che si erano
prenotati, cioè era ad iscrizione per soli medici.
Quando sono arrivato la cosa era già successa, e mi dispiace,
anche perché una segretaria ha visto che lei non risultava
nell'ordine degli iscritti e non le ha permesso di entrare ma
poteva farla entrare. Le assicuro che io sono entrato e ho sentito
la relazione scientifica sui nuovi orizzonti terapeutici
dell'Alzheimer, ho fatto per 26 anni il chirurgo e non ho capito
nulla di quella relazione! Ripeto: avrebbero potuto farla entrare,
il non farla entrare non è stato un atto politico di chiusura e di
non libertà, ma semplicemente perché era un convegno scientifico,
per soli medici, sui nuovi orizzonti terapeutici dell'Alzheimer in
cui io, che non sono della materia, non ho capito nulla. Il fatto
che non l'abbiano fatta entrare è per le motivazioni che le ho
detto prima, mentre al momento pubblico, la sera prima, l'accesso
era aperto a tutti. Erano due momenti diversi, nessuno non voleva
farla entrare.
Presidente
- La parola al Presidente della Regione,
Caveri.
Caveri (UV)
- Non entrerò nel merito di alcun tipo di
polemica, così come ritengo che nessuno, in quest'aula, possa
impartire ad altri lezioni di etica e di morale, solo da alte
cattedre si possono levare lezioni di questo genere, che
l'approccio sia laico o confessionale.
Mi permetterò più prosaicamente di ricordare l'articolo 116 del
Regolamento del Consiglio, e questo dell'accesso alla
documentazione è un tema molto importante. Chiedo oggi
ufficialmente al Presidente del Consiglio - lo farò in termini
scritti nei prossimi giorni - di riflettere con l'Ufficio di
Presidenza su questo argomento, perché ci apprestiamo a scrivere
una legge nuova, che deve adeguarsi ai principi di trasparenza
della pubblica amministrazione, principi di derivazione
comunitaria. Abbiamo una legge che deve essere cambiata, il testo
in materia di accesso è praticamente pronto con l'aiuto del prof.
Gallo dell'Università di Torino, questo crea anche dei problemi
interpretativi, perché ritengo che il nuovo testo della legge debba
essere coordinato con il "116".
Cosa dice oggi il "116"? I Consiglieri, fatto salvo il segreto
d'ufficio, quindi noi dovremo esplicitare meglio il concetto di
segreto di ufficio, perché i fatti cui si riferiva il Presidente
Perron riguardano il fatto che esistono, pur nel diritto dei
Consiglieri regionali di accedere alla documentazione, dei problemi
di privacy, di trattatabilità dei dati, di riservatezza che devono
essere definiti con reciproco rispetto dei ruoli e partendo dal
presupposto che sempre il "116" dice:
"senza interferire con la
regolarità dei servizi".
Perché dice questo? Perché se al
Governo regionale viene chiesta l'enciclopedia britannica su di un
certo tema, è del tutto evidente che sarà impossibile rispettare i
tempi per dare la documentazione, non possiamo pensare di fermare
interi servizi perché delle persone debbano dedicarsi
esclusivamente alla fotocopiatura o alla trascrizione di centinaia
di migliaia di documenti, e non sto parlando di elementi astratti,
ma di richieste che sono arrivate.
Credo, signor Presidente, che se è vero che i Consiglieri hanno
diritto di ottenere dall'Amministrazione regionale, dagli organi o
aziende da essa dipendenti le informazioni utili all'esercizio del
loro mandato, credo che qualche regola ce la dobbiamo dare noi
stessi, in parte anche con l'approvazione di quella legge che
dicevo essere pronta, perché ho il timore che ci possano essere
sulla documentazione che distribuiamo delle chiavi di lettura.
Anche su questo senza alcun richiamo etico-morale, credo che
"regolare il traffico" dandoci delle regole attraverso l'Ufficio di
Presidenza possa consentire di evitare episodi spiacevoli.
Presidente
- La parola al Consigliere Ottoz.
Ottoz (UV)
- Mi sembra opportuno l'intervento del
Presidente, quando collega la legge sull'accesso ai documenti
amministrativi, che - se non erro - è la "18" o "19" del 1999 o del
2000 di cui sono stato relatore, con il Regolamento del Consiglio,
in quanto in nessun modo la legge e il Regolamento possono essere
in contrasto, cioè in nessun modo il Regolamento può porre
limitazioni non previste dalla legge, a meno che non esista una
clausola compromissoria che in ambito del diritto amministrativo
non mi sembra esistere, essendo specifica del solo mondo sportivo.
Quindi nessuno può rinunciare ai propri diritti. Siccome la "241"
da cui è stata tratta l'applicazione regionale adattata alla nostra
normativa nella "18" dice che chiunque può chiedere informazioni se
ne ha concreto interesse, l'estensione che si fa normalmente per
l'attività politica è che il politico, per definizione, ha sempre
un concreto interesse e quindi non possono essere opposte barriere
all'ottenimento delle informazioni, salvo che la legge non sia
cambiata nel frattempo. Mi ricordo che ci fu un grosso dibattito
interno, che non arrivò in aula più di tanto, poiché si sviluppò in
commissione e nella predisposizione del testo, su quello che poteva
essere il segreto d'ufficio, c'è poi il segreto di Stato che è un
aspetto ancora più cogente e cose abbastanza complesse.
Mi sembra che il punto sollevato sia il diritto all'accesso,
purché questo non interferisca con i servizi. Sul punto
dell'interferenza con i servizi potremmo aprire un "volet" e dire
che la "241" non è la legge sulla trasparenza, ma è la legge vera
sulla privacy, e la legge sulla privacy e successive modificazioni
sono la vera legge sulla trasparenza. Ma questo è un paradosso che
potremo sviluppare altrove. Intendo dire che esiste un problema
relativo all'accesso alle informazioni, che l'amministrazione non
possiede. L'amministrazione non può dare informazioni che non
ha.
Va chiarito se sulle società, sulle quali l'amministrazione per
motivi di legge o per motivi di concessioni intervenute sui
servizi, essa abbia o no il diritto-dovere di vigilanza e di
controllo, quindi sarebbe opportuna la rivisitazione di questa
materia, in modo che si sappia cosa si può chiedere e come ci si
deve comportare con le informazioni, auspicando però che non sia
l'occasione per chiudere ulteriormente la possibilità di accesso
dei Consiglieri e comunque dei cittadini alle informazioni, perché
questo non darebbe - al di là dell'utilità e della governabilità -
una bella immagine della classe politica.
Mi auguro che ci sia la massima disponibilità a fornire le
informazioni, ma che anche le società che sono nell'orbita pubblica
siano più collaborative nel fornire informazioni. Io stesso ho
chiesto informazioni che non ho avuto, ricevendo risposta con la
solita formula: che quelli sono dati loro, e su società che non
sono s.p.a., diciamo su enti pubblici o ad essi assimilabili. Non
mi sono lamentato più di tanto, ma avrei preferito avere le
informazioni che avevo chiesto; quindi auspico che si possa trovare
il modo di regolare questa materia in un modo soddisfacente per il
rispetto delle giuste prerogative di privacy e riservatezza dei
dati, ma che consenta la totale esplicazione del mandato politico
che ci è stato assegnato.
