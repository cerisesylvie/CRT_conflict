Classificazione
COMMERCIO



Oggetto del Consiglio n. 42 del 4 novembre 2020 - Resoconto
OGGETTO N. 42/XVI - Interpellanza: "Avvio di un piano
strategico di azioni a sostegno del settore del commercio".
Marguerettaz (Presidente) -
Siccome l'interpellanza al
punto n. 25 dell'ordine del giorno è associata all'interpellanza al
punto n. 27, procediamo con il punto n. 26 dell'ordine del giorno.
La parola al consigliere Ganis.
Ganis (LEGA VDA) -
Secondo l'analisi di Confcommercio, da
aprile ad oggi le imprese che lavorano nel settore del commercio,
della ristorazione e del comparto turistico hanno ridotto il loro
volume di affari di oltre il 30%. Molte imprese hanno chiuso o sono
fallite. Come commerciante, ho vissuto causa pandemia tre mesi
difficili, vissuti nell'incertezza e di grande difficoltà
economica. Dopo una graduale ripartenza dell'economia, oggi ci
ritroviamo a combattere nuovamente l'emergenza Covid, con la
conseguenza di far ricadere i gestori delle attività commerciali
nella paura e nella consapevolezza di non poter reggere un altro
lockdown
. Non bisogna dimenticare che tutte le attività si
sono adeguate a tutti i protocolli sanitari, investendo risorse per
acquistare materiali di protezione per lavoratori e clienti e che
ora, secondo i nuovi DPCM, sono costretti a chiudere. Questi ultimi
provvedimenti stanno mettendo in ginocchio i pubblici esercizi e
non si può accettare come proposta la chiusura dell'attività;
bisogna trovare delle alternative e aiuti concreti alle attività
commerciali tramite delle selezioni, se necessarie, differenziate
in caso di emergenza Covid, perché di Covid si muore ma anche di
crisi economica. In base a queste considerazioni, il sottoscritto
interpella l'Assessore per conoscere: "quali siano le misure
attualmente poste in atto per individuare e approfondire gli
scenari prossimi relativi all'emergenza da Covid-19 con i
rispettivi impatti sul settore del commercio e quali siano a
tutt'oggi le soluzioni strategiche adottate" e "se esista
l'intenzione di procedere all'avvio di un piano strategico o,
comunque, di approfondimento e di messa in atto delle azioni di cui
al quesito precedente e, in quel caso, quali siano le prospettive,
le modalità di approccio e con quali tempi si intende
procedere.
Presidente -
La parola all'assessore Jean-Pierre
Guichardaz.
Guichardaz J. (PCP) -
Il Governo regionale insediatosi da
pochi giorni è pienamente consapevole della crisi che da tempo
connota il settore del commercio, soprattutto quello di vicinato,
crisi strutturale che ha riguardato ovviamente anche la Valle
d'Aosta. Le cause del declino della rete distributiva di vicinato
sono individuabili fondamentalmente in tre fenomeni diversi: la
crisi economica, che si è avviata nel 2008 e che si è riverberata,
com'è noto, in tutto il mondo, che ha colpito duramente anche
l'Italia con la chiusura di alcune centinaia di migliaia di
attività; i principi europei a tutela della concorrenza hanno
comportato poi l'introduzione nell'ordinamento italiano di una
disciplina di ampia liberalizzazione e di eliminazione di vincoli
ad esplicarsi dell'attività imprenditoriale nel settore
commerciale, a tutela della concorrenza della libertà di accesso al
mercato, è stato fatto divieto di porre contingenti, limiti
territoriali e di qualsiasi altra natura, fatta eccezione, come
sappiamo, per quelli connessi con la tutela della salute dei
lavoratori, dei beni culturali, del territorio, dell'ambiente, ivi
compreso l'ambiente urbano. Alle Regioni è consentita
l'introduzione di restrizioni relativamente alle aree di
insediamento di attività produttive commerciali purché rispettose
dei principi di non discriminazione, proporzionalità e stretta
necessità. La delineata direzione normativa di ampia
liberalizzazione ha comportato una crescita esponenziale poi di
medie e grandi strutture di vendita a danno - e questo lo ha
rilevato lei stesso - delle microimprese; in più l'avvento di
internet
ha profondamente modificato la struttura
dell'economia tradizionale con la nascita dei fenomeni della
sharing economy
e dell'
e-commerce
, in particolare con
quest'ultima nuova forma di commercio di beni o servizi che si
effettua attraverso internet con costi relativamente bassi e con la
possibilità di contattare l'universo dei consumatori con
piattaforme di diverso genere e struttura si sono insediate
stabilmente sul mercato multinazionali globali,
competitor
,
in grado di vendere su tutto il territorio prodotti a prezzi
assolutamente non sostenibili da parte delle piccole e medie
imprese commerciali tradizionali.
La situazione strutturale quindi è nota a tutti, ivi comprese le
implicazioni sociali e sappiamo che devono essere poste sotto
attenta osservazione, iniziative come le sue che pongono un
focus
importante perché sollecitano la politica a
intervenire in maniera operativa, attiva e continua. All'inizio del
2020 la crisi del settore commerciale di prossimità è stata
amplificata dalle limitazioni e criticità derivanti dal fenomeno
pandemico del Covid-19, che tutti conosciamo in tutti i suoi
effetti e implicazioni non ancora terminati e che prevedibilmente
si perpetueranno ancora per diversi mesi con la conseguente
riduzione della propensione al consumo da parte dei cittadini, che
è un ulteriore effetto della pandemia. In Valle d'Aosta inoltre la
crisi istituzionale che ha investito l'organo legislativo ed
esecutivo dell'Amministrazione regionale ha ulteriormente
incrementato le criticità. In tale scenario connotato da gravità e
complessità estreme quindi sono due gli indirizzi strategici che si
vorrebbero perseguire: intanto, nel breve termine, l'individuazione
di soluzioni volte ad affrontare la situazione emergenziale e poi
nel medio e lungo termine l'individuazione di soluzioni volte ad
attenuare le criticità di natura strutturale che connotano la rete
distributiva regionale, pur nella consapevolezza che nessun Governo
regionale - questo ce lo dobbiamo dire - potrà mai eliminare le
dinamiche di dimensione globale che ho dianzi espresso. Allo stato
attuale è già stata avviata quindi una stima delle risorse che
eventualmente non sono state o non saranno utilizzate per il
finanziamento delle varie misure di sostegno implementate con le
leggi regionali n. 5 e n. 8, al fine di un loro eventuale
riutilizzo immediato a favore dei settori maggiormente colpiti
dalla seconda ondata. Si sottolinea in particolare che l'articolo
29 della legge regionale n. 1/2020 con cui erano stati previsti i
contributi straordinari a favore di tutti gli esercizi di vicinato,
e ribadisco tutti, rientravano anche le gioiellerie, tanto per
dire, gli esercizi con fatturati molto alti, il cui stanziamento è
previsto per il solo anno 2020 è stato poi veicolato, a fronte
della chiusura dell'attività per emergenza Covid, per il
finanziamento di misure di sostegno previste dalla legge regionale
n. 8/2020; questo verrà riproposto in una forma più selettiva, in
quanto rivolto esclusivamente alla nuova apertura e al mantenimento
dell'attività degli esercizi di vicinato per il commercio al
dettaglio dei soli generi alimentari di prima necessità con il
prossimo DDLR collegato al bilancio di previsione 2021-2023, con
una previsione di stanziamento per il triennio di un milione e
mezzo di euro.
Più in generale, relativamente alle azioni di breve termine, si
cercherà, compatibilmente con le risorse a disposizione, che non
potranno comunque essere illimitate, comunque a complemento delle
iniziative statali già in essere, di adottare strumenti mirati al
sostegno delle attività maggiormente colpite dalle restrizioni
volte ad attenuare il diffondersi dell'epidemia: per esempio, è da
ritenere per la natura dei servizi prestati che i comparti
turistico-ricettivi e quelli della somministrazione di alimenti e
bevande, lo diremo e lo ribadirò poi dopo, saranno oggetto in
questa fase di maggiori limitazioni rispetto a quello commerciale
in senso stretto, anche l'ultimo DPCM va in questa direzione. Per
il perseguimento di tale obiettivo, si verificherà la possibilità
di ricorrere a leve differenziate che hanno come comune
denominatore la riduzione dei costi fissi che incombono su ciascuna
impresa e il ristoro per la riduzione degli introiti, quali, a
titolo esemplificativo e non esaustivo, la leva finanziaria ad
esempio, cioè si valuterà la proroga della sospensione del
pagamento delle rate dei mutui contratti con Finaosta, diciamo sono
propositi che andranno valutati nella loro fattibilità,
l'implementazione eventuale di prestiti a basso costo e durata
ampia, con l'eventuale sostegno dei fondi rischi di confidi, al
fine della facilitazione, della prestazione e della garanzia
consortile, l'eventuale concessione di sovvenzione di reti in
denaro in forma di bonus per le imprese a cui verrà imposta una
restrizione oraria dell'esercizio dell'attività di chiusura, la
concessione di sovvenzioni dirette in denaro in forma di contributi
in conto interessi volta alla riduzione del costo dei debiti
bancari esistenti, la rinegoziazione del debito bancario verso
Finaosta esistente attraverso l'allungamento della durata dei piani
di ammortamento allo scopo di ridurre l'impatto periodico delle
rate. Sono misure che stiamo valutando e di cui valutiamo la
fattibilità e che poi verranno condivise comunque anche con la
parte politica, le associazioni e tutti i soggetti interessati.
Dicevo poi la possibilità di agire sulla leva fiscale anche
attraverso l'uso appropriato della disposizione della cosiddetta
"norma di attuazione" dello Statuto sulla manovrabilità del decreto
legislativo n. 184/2017, ovvero valutare la possibile esenzione e
riduzione di imposte regionali e locali: l'IRAP, l'IMU, la TARI, la
tassa di occupazione suolo pubblico, con contestuale compensazione
del mancato gettito da parte dei Comuni naturalmente; la proroga di
scadenze per il pagamento delle imposte locali, misure di
incentivazione al mantenimento dei posti di lavoro, il sostegno dei
redditi attraverso la proroga degli ammortizzatori sociali,
contributi per la riduzione dei costi di locazione dei fabbricati
destinati ad attività commerciali, dei canoni di affitto e
azienda.
Per quel che attiene infine all'azione strategica di medio e
lungo termine, volte a contrastare la crisi strutturale, che da
tempo ha investito il commercio di vicinato, occorrerà in prima
istanza attendere la conclusione della situazione emergenziale, in
secondo luogo mettersi nella condizione, attraverso un ampio
confronto con tutti i portatori di interesse, di poter misurare lo
stato oggettivo della rete distributiva regionale con equilibrio e
oggettività al fine di individuare, compatibilmente con le risorse
che il bilancio regionale sarà in grado di mettere a disposizione
con gli spazi regolamentari consentiti dall'ordinamento, il
mix
di iniziative, normative, amministrative, finanziarie,
fiscali, formative e urbanistiche, finalizzate a garantire la
sopravvivenza del commercio di vicinato valdostano, nella
consapevolezza che tale risultato dipenderà anche dalla capacità
degli imprenditori valdostani di acquisire piena conoscenza
dell'avvenuto mutamento delle condizioni strutturali dei rapporti
commerciali e del fatto che in tale scenario riuscirà a competere
soltanto chi sarà capace di offrire qualità del prodotto, servizio
superiore a quello dei concorrenti, di dimensioni più grandi,
acquisire competenze in materie di
marketing
e di tecnologia
digitale adeguata al mutato scenario del mercato e, infine, fare
rete con altre imprese al fine di generare economie. Tutte
indicazioni e propositi che noi abbiamo messo nel nostro programma
di legislatura e che richiederanno tempo, ma sul quale abbiamo
intenzione di procedere e di lavorare.
Presidente -
La parola al collega Ganis per la
replica.
Ganis (LEGA VDA) -
La ringrazio per la risposta
esaustiva, ma che comunque noi approfondiremo maggiormente. Quello
che vorrei fare è dare un piccolo contributo costruttivo e
propositivo. Bisognerebbe ridiscutere alcuni punti del DPCM, dando
la giusta importanza alla conformità del Paese, che è composto da
grandi città, ma anche da piccoli paesi, dove le attività
commerciali, bar e ristoranti, non rappresentano il presupposto per
gli assembramenti: ecco perché bisognerebbe intervenire per
dimensioni di comune, orari differenziati e secondo la densità
della popolazione o dell'importanza turistica: questo potrebbe
essere un buon presupposto per la nostra Valle d'Aosta, per non
dipendere sempre da Roma ma per essere un po' più autonomi.
