Classificazione
TRASPORTI E VIABILITÀ
Viabilità



Oggetto del Consiglio n. 174 del 17 ottobre 2018 - Resoconto
OGGETTO N. 174/XV - Interpellanza: "Interventi per garantire
la sicurezza dei fruitori della pista ciclabile presente sul
territorio regionale".
Fosson (Presidente) -
La parola alla consigliera Nasso
per l'illustrazione del punto 12 all'ordine del giorno.
Nasso (M5S) -
È stato appurato che usare la bicicletta
rende felici, provoca buon umore, fa bene alla salute, è
sicuramente un aggregatore sociale, è un mezzo che rispetta
l'ambiente ed è soprattutto un'opportunità per rendere più
vivibili, meno congestionate e meno rumorose le nostre città. Apro
una piccola parentesi: noi in Valle, e soprattutto nel nostro
capoluogo, siamo ancora lontani dalla mobilità in bicicletta; per
esempio la città di Aosta nel suo centro e nelle sue immediate
vicinanze si presterebbe benissimo ad avere una pista ciclabile
cittadina, purtroppo così non è, ma comunque chiudo la
parentesi.
Sottolineati l'aspetto salutare e ambientale dell'uso della
bicicletta, è competenza di questo Consiglio tutelare la sicurezza
dei cittadini che utilizzano il velocipede e incentivarne
l'utilizzo per i motivi elencati prima. È presente sul territorio
regionale una pista ciclabile che ? oltre a esser luogo di svago e
in cui si pratica sport ? rende fruibili i paesi limitrofi da parte
di quelle persone che hanno intenzione di muoversi in bicicletta. È
evidente, e chi ne fruisce lo sa, la frammentazione del tracciato
della suddetta pista ? che a volte s'interrompe per ostacoli,
naturali è vero ?  e la continuità del percorso, vista la
mancanza della segnaletica, non è garantita e comunque presenta
molte criticità. Mi riferisco alla cartellonistica con la
segnalazione di eventuali deviazioni, lavori in corso o interventi
di manutenzione. Sottolineato inoltre lo stato in cui versano
alcuni tratti in cui sono presenti buche e parti dissestate e che
una rete di piste ciclabili dovrebbe essere funzionale, sicura e
perfettamente fruibile da parte di chi utilizza la bicicletta, e
non solo, ribadisco quindi l'importanza della pista ciclabile e
interpello l'Assessore competente per conoscere: come intende
garantire la sicurezza dei fruitori della pista ciclabile e di chi
è la competenza delle piste ciclabili presenti a fondovalle; se
intende migliorare l'attuale lacunosa segnaletica al fine che i
fruitori siano a conoscenza di eventuali interventi di manutenzione
e/o deviazioni; in che modo è stata organizzata e s'intenda
organizzare la manutenzione delle piste ciclabili e di chi è la
competenza di essa; come s'intende quindi garantire e segnalare al
meglio la continuità delle parti in cui non c'è.
Presidente -
La parola all'assessore Borrello per la
risposta.
Borrello (AC-SA-PNV) -
Ringrazio la proponente perché mi
dà la possibilità di aggiornare rispetto alle attività poste in
essere dall'Amministrazione regionale per quanto riguarda un
servizio che noi rendiamo alla collettività per una mobilità
sostenibile e quindi, in virtù anche dei quesiti che lei ha posto,
che sono molto tecnici, le risponderò in maniera puntuale e,
qualora ne abbia bisogno, le fornirò la documentazione.
Per quanto riguarda il primo quesito, attualmente la Regione, su
richiesta delle Unités des Communes Mont-Émilius e Mont-Cervin,
ognuna per il proprio territorio di competenza, ha riconosciuto
d'interesse regionale due porzioni della pista ciclopedonale che
percorre il fondovalle regionale. Successivamente le citerò la
legge di riferimento e le motivazioni. La prima è la porzione che
attraversa i territori dei comuni di Gressan, Pollein, Brissogne,
Saint-Marcel e Fénis, estesa per omogeneità e continuità ai comuni
di Sarre e Aosta. Il secondo tratto ciclabile è la porzione che
coinvolge i comuni di Chambave, Pontey, Châtillon e Saint-Vincent.
I singoli tratti sono di proprietà dei comuni, mentre la gestione
con relativa manutenzione ordinaria è in capo all'Unité des
Communes Mont-Émilius nel caso dei comuni appartenenti a quel
territorio, per gli altri è in carico ai singoli comuni, quindi
nella fattispecie Aosta e Sarre.
La classificazione di interesse regionale delle due porzioni,
coerentemente con quanto previsto dalla legge regionale n. 16/2007,
ha consentito all'Amministrazione regionale di realizzare l'opera:
nel caso del tratto appartenente all'Unité des Communes
Mont-Émilius esteso ai comuni di Sarre e Aosta permetterà di
effettuare gli interventi di manutenzione straordinaria che si
dovessero rendere necessari lungo l'intero percorso su richiesta
espressa delle Amministrazioni competenti. Quindi le
amministrazioni valutano all'interno della loro area di competenza
gli interventi da fare: se sono manutenzioni ordinarie la devono
fare loro, se sono manutenzioni straordinarie devono rivolgersi
all'Amministrazione regionale in quanto sedimi d'interesse
regionale.
Per quanto attiene al secondo quesito, dal punto di vista della
segnaletica, di concerto con la struttura competente
dell'Amministrazione regionale, la Mont-Émilius ha provveduto
recentemente al tracciamento, sul territorio di competenza, della
linea di mezzeria e dell'implementazione della segnaletica sia
orizzontale che verticale, con identificazione della progressiva
chilometrica. Per garantire un'omogeneità della dotazione
informativa è intenzione dell'Amministrazione regionale coinvolgere
? è un'azione che stiamo predisponendo ? in analoga iniziativa
anche l'Unité des Communes Mont-Cervin sulla tratta di competenza
dei suoi comuni, oltre ovviamente alle amministrazioni comunali di
Aosta e Sarre. Più in generale è stato recentemente avviato un
confronto con tutti i comuni, abbiamo inviato delle lettere per
ricevere informazioni sulla segnaletica, in numero e collocazione,
che risulta necessaria per indicare, evidenziare e promuovere, a
partire dai singoli centri abitati, la presenza del vicino percorso
ciclopedonale.
Ribadito che la manutenzione ordinaria non è di competenza
regionale, per quanto riguarda invece il terzo quesito, allo scopo
di migliorare comunque le condizioni di utilizzo della pista
classificata di interesse regionale ai sensi della legge n.
16/2007, la Regione procederà entro fine anno alla riasfaltatura
del tratto di pista in prossimità dell'area sportiva di
Saint-Marcel e alla sistemazione complessiva, asfaltatura e
parapetti di protezione nel tratto di guado sul torrente Clavalité
che consente il collegamento dei tratti ciclabili appartenenti alle
due Unités des Communes.
L'ultimo punto, su come garantire la continuità. A integrazione
di quanto già detto al secondo punto, nell'ambito del progetto di
completamento del tratto ciclabile compreso tra Saint-Marcel e
Fénis, per il quale si prevede di avviare i lavori del lotto
iniziale entro fine anno, si provvederà a un'ulteriore
implementazione della segnaletica dove mancante.
Le fornirò documentazione, perché sono tanti i dati tecnici.
Spero di essere stato esaustivo.
Presidente -
La parola alla consigliera Nasso per la
replica.
Nasso (M5S) -
Mi ha detto che la pertinenza è delle
Unités des Communes e quindi è molto frazionata ed è auspicabile
che queste lavorino in sinergia tra loro. La Regione quello che può
fare è sicuramente vigilare, perché poi è un servizio fruibile da
tutti. Per quanto riguarda la manutenzione, essendo quella
straordinaria di pertinenza regionale, a maggior ragione questo
Consiglio dovrà vigilare affinché questo avvenga e affinché la
pista sia assolutamente in sicurezza e fruibile al meglio.
Mi ha dato delle tempistiche, mi ha detto che entro fine anno si
provvederà a procedere con la manutenzione ordinaria e a ultimare
dei lavori di segnaletica, questo sicuramente è positivo, anche se
arriva l'inverno, quindi nella primavera 2019 sicuramente la pista
sarà meglio fruibile; intanto accetto volentieri i suoi documenti e
ci riaggiorneremo.
