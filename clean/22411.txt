Classificazione
ZONA FRANCA



Oggetto del Consiglio n. 2011 del 21 giugno 2006 - Resoconto
OGGETTO N. 2011/XII - Criteri di assegnazione dei carburanti in
esenzione fiscale. (Interpellanza)
Interpellanza
Viste le dichiarazioni rilasciate dall'Assessore delle
attività produttive e politiche del lavoro Leonardo La Torre e
riportate dall'ANSA in data 26.05.2006;
Ricordata la necessità di mantenere un equilibrio tra le
esigenze della tutela ambientale e la protezione sociale dei
soggetti più deboli;
Ribadito il principio politico di non retroattività, che in
questo caso comporta che nuove scelte nei criteri di attribuzione
dei buoni benzina debbano essere stabiliti per le future
immatricolazione e non per l'attuale parco circolante;
i sottoscritti Consiglieri regionali
Interpellano
l'Assessore competente per conoscere:
1) se è davvero intenzione dell'esecutivo regionale porre in
atto un provvedimento per ridurre o annullare il quantitativo di
benzina in esenzione per i proprietari di auto non
catalizzate;
2) se non ritengano più opportuno, ai fini di un aumento di
una tutela dell'ambiente e della coscienza ecologica prevedere una
riduzione o annullamento dei quantitativi contingentati di benzina
per le autovetture che immettono nell'ambiente più di duecento mg
di CO2 per km;
3) se non ritenga comunque l'esecutivo prevedere forme di
incentivo alla rottamazione per l'ammodernamento del parco macchine
valdostano.
F.to: Ferraris - Fiou - Fontana Carmela - Sandri
Président - La parole au Conseiller Sandri.
Sandri (GV-DS-PSE) - Avevamo avuto notizia da organi di stampa,
in particolare un'intervista all'ANSA, che da parte dell'Assessore
La Torre c'era l'intenzione di andare a modificare i criteri per
l'assegnazione dei buoni benzina. Abbiamo avuto conferma che questa
intenzione è stata attuata, abbiamo una deliberazione, la n. 1753
del 15 giugno scorso, in cui a partire dal 1° luglio 2006 sono
esclusi dall'assegnazione di ulteriori quote di benzina i
cosiddetti "Euro pre-uno" o "ante uno ", cioè inferiore alla
caratteristica definita "Euro 1 ". Questa è una scelta che ci trova
particolarmente preoccupati, perché in un momento in cui la benzina
ha un prezzo particolarmente impegnativo per le tasche di tanti
cittadini - quando supera le 2.600 lire/litro - e naturalmente a
causa del sistema ferroviario dei trasporti pubblici che non è
particolarmente possibile allargare sul territorio regionale, è
chiaro che per la mobilità, che è un diritto dei cittadini, essa
rischia di essere molto pesante. In particolare questo
provvedimento ci preoccupa perché va a fare un attacco molto
pesante alle auto vecchie, "Euro 0", che spesso sono delle
autovetture di proprietà di persone che non si possono permettere
di cambiarle - penso ai pensionati -, un attacco che colpisce
prevalentemente delle aree sociali piuttosto povere. A questo si
aggiunge il fatto - come ci sembra di capire dalla deliberazione -
che questo colpirà i motocicli, tipo le API, che vengono utilizzati
nei trasporti in campagna, nei lavori agricoli, per cui si va
ulteriormente a colpire una fascia debole della nostra
popolazione.
A noi sembra che, se si deve prendere in mano questo tipo di
discorso, si debba partire dalle normative europee. La normativa
europea, la n. 1753/2000, e precedentemente la direttiva n. 94/1999
danno degli obiettivi precisi di attuazione del Protocollo di Kyoto
e questo significa fare in modo che chi compra autovetture nuove
tendenzialmente compri autovetture che consentono un'immissione in
atmosfera solo di 120 grammi per chilometro di "CO2". Sappiamo che
questo è un limite abbastanza alto, ma sarebbe interessante
cominciare a sensibilizzare la popolazione su tali temi, andando a
colpire quelli che utilizzano autovetture con un forte consumo
ambientale: penso a tutte quelle che immettono in atmosfera oltre
200 mg di anidride carbonica. Perché questo? Perché questo ha un
impatto educativo forte rispetto al futuro e consente di
sollecitare una riflessione della popolazione sull'acquisto di
macchine meno inquinanti e impattanti sull'ambiente e più
rispettose dello stesso. Se poi si vuole andare a rinnovare un
parco macchine che è particolarmente vetusto, bisogna andare a
capire chi è il proprietario di queste macchine ed eventualmente
intervenire dando la possibilità a tali persone di aggiornarsi,
sempre nell'ottica di ridurre al massimo l'impatto sul territorio.
Per quanto riguarda alcune preoccupazioni che ci è sembrato di
capire rispetto alla normativa europea, credo si debba subito
togliere qualunque tipo di preoccupazione, perché fino ad oggi
nella storia di questi anni mai a livello di Comunità europea sono
sorte iniziative per togliere alla Valle d'Aosta, così come ad
alcune altre aree - Livigno, eccetera -, la possibilità di
distribuzione di carburanti in esenzione fiscale.
Président - La parole à l'Assesseur aux activités productives et
aux politiques du travail, La Torre.
La Torre (FA) - Apprezzo l'interpellanza perché permette di
affrontare l'argomento in questione, presentando le mie posizioni.
Non partirò sicuramente da una posizione populista, altrimenti non
avrei preso quella deliberazione, ma le risponderò invece facendo
un'affermazione che forse riprende il suo discorso. Lei ha parlato
di tasche, allora in sintesi le dirò: "o le tasche, o la salute e
da qualche parte bisogna pur cominciare". Lei vuole cominciare
dalle tasche, io voglio cominciare dalla salute. Sono due modi
diversi di affrontare un problema, me ne rendo conto, io rispetto
il suo. Le dico allora... e questo mi dà modo di rispondere alle
osservazioni che aveva fatto prima il collega Venturella, quando
leggeva le mie interpretazioni in merito al palliativo delle targhe
alterne: "le targhe alterne sono un palliativo perché non risolvono
il problema"... la mia osservazione - e qui rientra anche il
discorso delle vetture "Euro 0" - è che i problemi vanno risolti,
non serve prendere delle decisioni palliative o temporanee o
pressappochiste. Bisogna avere il coraggio, anche non facendo del
populismo, ma facendo l'interesse dei cittadini che amministriamo,
quindi non inseguendo il facile consenso, di prendere delle
decisioni che vanno in alcune direzioni e le direzioni non me le
invento io, perché non sono così presuntuoso: le direzioni sono
quelle del Protocollo di Kyoto, e basta leggerlo; le direzioni sono
quelle in merito al Piano regionale per il risanamento, il
miglioramento e il mantenimento della qualità dell'aria. Le
soluzioni sono quelle che emergono dal piano regionale che viene
presentato dappertutto da parte dell'Assessorato dell'ambiente
assumendosi le sue responsabilità, un piano che dice delle cose che
possono piacere, delle cose che possono piacere di meno, che
impegnano, che obbligano a svolgere un percorso di tutela
ambientale che da qualche parte deve iniziare. Deve iniziare non
solo attraverso giustamente una riduzione della circolazione,
perché la decisione n. 1753 che lei ha citato dà inizio ad un
percorso, quindi ha introdotto una fase di riduzione del 20% delle
erogazioni dei buoni benzina, dando la possibilità a tutti di
cogliere tale segnale per andare nella direzione che sto dicendo,
ma questo è un tassello di un piano più ampio, dove tanti soggetti
devono intervenire facendo la loro parte: i Comuni devono fare la
loro parte, perché non è sufficiente andare ad introdurre le targhe
alterne, per avere una riduzione dei superamenti, bisogna fare in
modo che i "mobility manager" facciano il loro lavoro, fare in modo
che vi siano dei servizi pubblici adeguati.
Ho anche detto che bisognerebbe avere il coraggio come enti
pubblici di andare a dire ai fornitori del trasporto pubblico che,
se entro un paio di anni non si mettono in regola, trasformando i
loro mezzi a metano, noi non assegneremo più l'appalto a chi non è
metanizzato! Questo vuol dire decidere e il nuovo Assessore decide,
prendendo anche forse delle posizioni discutibili. Mi dispiace che
ciò possa dare fastidio o possa sembrare innovativo, forse un po'
innovativo lo potrebbe essere rispetto a come ci eravamo abituati
negli ultimi tempi, però c'è una volontà di decidere, di assumersi
delle responsabilità, una volontà di governare che viene
confrontata all'interno di una Giunta che si assume le sue
responsabilità e che mano a mano distende un percorso e lo fa con
azioni concrete che sono valutabili da tutti e su cui ci si può
confrontare. E ben vengano le interpellanze come questa, perché
permettono di portare il dibattito dove serve: sulla salute dei
cittadini, non sulle tasche, perché è ora di dirlo!
D'altronde devo dire, siccome sono un ascoltatore attento, che
molto ho sentito dire da voi durante le ultime campagne elettorali;
allora, recependo anche quello che viene dall'esterno, bisogna che
quello che viene dall'esterno venga applicato, occorre parlare di
ambiente e di energie alternative, bisogna investire soldi in tali
energie, ne parleremo anche dopo perché abbiamo altre
interpellanze, vi ringrazio in anticipo per le altre interpellanze
che avete fatto.
Con conseguente coraggio ed esponendomi al dibattito, che sono
pronto a sostenere dovunque, anzi più diamo eco di stampa a queste
cose e io più sono contento, perché sono ancora più disponibile ad
andare a fondo di tali percorsi... dico basta agli "Euro 0" con
estremo coraggio all'interno di un progetto - e non di un fatto
episodico - mirato e coordinato che va nella direzione del
Protocollo di Kyoto, nella direzione della difesa della salute dei
nostri cittadini... dobbiamo cominciare ad attuare alcune azioni,
piccole, abbiamo iniziato a ridurre di un 20%, faremo dei passi
successivi, ma diamo dei segnali concreti di una volontà di
governare nell'interesse e nella salute dei cittadini.
Per quanto riguarda il discorso che lei faceva... e su cui mi
preoccupo di tenere conto... che è anche quello del "CO2", sono
andato a cercarmi le specifiche sul "CO2" e le altre cose;
purtroppo questo non è un valore assoluto che viene preso in
considerazione e rispetto ai valori di emissione delle auto, e di
tutte queste polveri leggere esistenti. Il "CO2" è qualcosa che
viene emesso ogni volta che c'è una fase di scoppio, o quando si
accende un fuoco, ed è qualcosa che deve essere contenuto. Ben
venga quindi la sua osservazione in merito al fatto che bisogna
agire per il contenimento del "CO2", però noi abbiamo un dovere,
ancor prima di andare ad affrontare il contenimento del "CO2" - che
è una cosa che deve essere tenuta da conto - di affrontare i
parametri riconosciuti dal Protocollo di Kyoto e dagli enti
preposti: ARPA, USL su quelli che sono i veri elementi inquinanti.
Dobbiamo andare ad agire non solo sul "CO2", ma anche sulle auto
"diesel" e su tutte le questioni particolari legate a questo tipo
di inquinanti.
Terza domanda:
"se non ritenga comunque l'esecutivo di
prevedere forme di incentivo alla rottamazione per l'ammodernamento
del parco macchine valdostano"
; a questa domanda non ho una
risposta, perché non mi ero posto la questione essendo che non
dispongo in proprio dell'economia della Regione e della
collettività. È un argomento che lei pone alla nostra attenzione,
mi farò cura di valutare se si può procedere in questo senso e lo
porterò al confronto. Se tutto il Consiglio sarà d'accordo, se la
Giunta sarà d'accordo, se ci saranno risorse, perché no? Diventa
difficile però di mia iniziativa decidere in questa direzione:
magari voglio favorire la rottamazione delle auto per incrementare
la vendita delle auto? No, lungi da me! Mi dispiace, in questa fase
ho agito solo con l'attenzione alla salute dei nostri cittadini,
con un gesto forse poco popolare, ma che è un primo tassello che si
inquadra in un percorso molto chiaro, che è descritto nel Piano
regionale per il risanamento, il miglioramento e il mantenimento
della qualità dell'aria.
Presidente - La parola al Consigliere Sandri.
Sandri (GV-DS-PSE) - L'impressione è che abbiamo un Assessore
che non sa neanche dove sia e soprattutto che non legga i giornali,
perché qualunque giornale lei avesse davanti nella pubblicità delle
auto prevede come dato fondamentale, oltre quello del consumo
medio, previsto come etichetta proprio la produzione di "CO2". Il
tasso di produzione di "CO2" non è solo il dato principale del
Protocollo di Kyoto, perché l'immissione di "CO2" in atmosfera è il
primo gas responsabile dell'effetto serra e se lei non si informa
su queste cose... sarebbe bene che si informasse d'ora in
avanti...
(interruzione dell'Assessore La Torre, fuori
microfono)
... il dato principale del Protocollo di Kyoto è gas "CO2", che
è quello responsabile dell'effetto serra ed è anche il prodotto
dell'effetto serra. Questo non è solo nel Protocollo di Kyoto, ma
anche nel Protocollo di New York del 1992; è il grosso dato su cui
la Comunità internazionale sta lavorando per migliorare la salute
dei cittadini e per migliorare anche i fattori climatici. Vogliamo
risolvere i problemi dell'innevamento artificiale, dei cambiamenti
climatici? Questo è cogliere l'importanza della questione, quindi
il "CO2" non è uno degli argomenti, ma è l'argomento principe, è il
dato su cui la Comunità europea ha messo dei punti fermi, tant'è
vero che ha obbligato tutti i produttori di autovetture nella
pubblicità a scriverlo. Viene scritto in piccolo, ma c'è
dappertutto, perché è l'elemento fondamentale in quanto in rapporto
a questo poi vi sono tutti gli altri. Se un motore molto potente
immette in atmosfera molta anidride carbonica, evidentemente
immetterà insieme molte altre cose.
Da tale punto di vista, il suo Governo non è che brilli per
grandi visioni, perché a livello di Amministrazione regionale
abbiamo fatto delle scelte in cui questa parte non c'entra
minimamente, cioè al posto di andare a toccare le macchine che
immettono in atmosfera più anidride carbonica si vanno a toccare
gli "Euro 0" e qui dipende: se sono "Euro 0" di grossa cilindrata
sì, se sono "Euro 0" di bassa cilindrata no. Faccio degli esempi,
cito delle macchine a caso: delle "BMW" serie "X", sono tutte "Euro
4" o "Euro 3", però immettono in atmosfera un grande numero di
grammi di "CO2". Ce ne sono di altro genere: l'"Audi turbodiesel"
nel modello 4, vi sono le "Jaguar", vi sono tante auto che vanno in
questa direzione. È chiaro che chi ha la possibilità di comprarsi
la macchina anche in questi enormi "SUV" che girano per la città di
Aosta - "Volvo", eccetera - continuerà ad avere i buoni benzina,
invece il montanaro che si fa il suo impegno in campagna con l'APE
non avrà più i buoni benzina e il pensionato di Aosta che ha una
vecchia "Opel" di 10-15 anni fa non avrà la possibilità di avere i
buoni benzina.Vi è quindi una scelta, capisco che lei
responsabilizzi tutto il Governo regionale, abbiamo capito che tipo
di scelte fate: un tipo di scelte in cui non frega niente della
salute ma, pur di far vedere che si è decisionisti, si prendono
delle decisioni che favoriscono i ricchi e vanno a detrimento delle
fasce sociali più deboli; fra l'altro, con delle contraddizioni non
da ridere, perché siamo gli stessi che poi obblighiamo questa gente
al bollino blu: allora ti chiediamo il bollino blu per essere nella
norma, ma dopo non ti diamo il buono benzina. Credo che questo sia
un atteggiamento sconsiderato, penso che lei abbia tutta l'autorità
e la responsabilità di reclamare la possibilità di decidere in
questa materia, noi credo che abbiamo tutta la necessità e il
diritto di chiedere agli elettori di decidere di mandarla a
casa.
