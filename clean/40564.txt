Classificazione
EDILIZIA
Edilizia residenziale



Oggetto del Consiglio n. 3338 del 27 marzo 2018 - Resoconto
OGGETTO N. 3338/XIV - Approvazione del piano triennale
2017/2019 per l'edilizia residenziale ai sensi dell'articolo 2,
comma 3, della legge regionale 13 febbraio 2013, n. 3 (Disposizioni
in materia di politiche abitative). Ripartizione delle risorse
finanziarie non vincolate. Prenotazione di spesa.
Farcoz (Président) -
Point n° 20.02 de l'ordre du jour.
La parole à l'Assesseur Baccega pour l'illustration.
Baccega (EPAV) -
La pianificazione triennale è lo
strumento fondamentale per impostare le politiche abitative
regionali e sviluppare le azioni per conseguire gli obiettivi
prefissati. Il piano che andiamo a presentare riassume in parte un
quadriennio di importanti risultati nelle politiche abitative,
perché l'anno scorso non è stato approvato, conseguiti per effetto
di tutta una serie di provvedimenti che, a livello di Consiglio, a
livello di Giunta, sono stati approvati: mi riferisco
all'approvazione delle modifiche della legge n. 3/2016, alle due
delibere dell'emergenza abitativa (n. 655/2015, n. 349/2017), che
hanno modificato in modo sostanziale, in una logica di
ottimizzazione di risparmio per la pubblica amministrazione, la
politica legata all'emergenza abitativa. Mi riferisco anche alla
questione che ha visto che il 1° luglio 2015 è inoltre iniziato il
controllo da parte della Regione del fenomeno dell'emergenza
abitativa con tutti i Comuni della Regione, attivato per la
gestione e per il reperimento degli alloggi. Infine proprio il 1°
gennaio 2018 - è uno degli ultimi atti importanti che si sono
compiuti - si è completato il percorso che ha trasferito la
proprietà e la gestione degli alloggi di edilizia residenziale
pubblica del Comune di Aosta all'Azienda Regionale di Edilizia
Residenziale (ARER). Questo è il raggiungimento di un obiettivo
fortemente voluto, nella logica di avere un'univocità di
comportamenti, di non avere più gestori che andavano a modificare e
a lavorare con competenze differenti. L'ARER ora quindi gestisce un
patrimonio di 1676 alloggi, oltre a 89 alloggi dei Comuni,
procedendo a importanti economie di scala.
Relativamente ai provvedimenti più significativi che hanno visto
risultati importanti nel quadriennio, per quanto riguarda il
sostegno alla locazione - uno strumento fondamentale che va nella
direzione di sostenere le famiglie -, sono state ammesse 10.464
domande e sono stati liquidati 15.103.240 euro. Nel sostegno alla
locazione anticipata, che è stato avviato soltanto nel secondo
semestre 2017, abbiamo già 20 nuclei familiari interessati da
questa misura, una misura che comunque li allontana dall'emergenza
abitativa. Entrando proprio nel vivo dell'emergenza abitativa, per
quanto concerne questo sostegno alle famiglie, l'azione
dell'Amministrazione regionale è stata davvero incisiva nell'ottica
del risparmio e ha dato risultati importanti andando a verificare i
"furbetti del condominio". Se si considera che nel 2014 le domande
presentate sono state 239 e le domande ammesse 135, il 2017 ha
visto una riduzione fondamentale: un netto calo di presentazioni
delle domande (solo 92), delle quali soltanto 24 ammesse, a
testimonianza che quanto previsto dalla legge regionale ha
notevolmente ridotto i casi di emergenza abitativa, favorendo il
passaggio all'edilizia residenziale pubblica.
Altrettanto importanti sono i risultati per l'accesso alla prima
casa di proprietà. Nel quadriennio sono state 1071 le richieste,
delle quali 989 ammesse per un impegno finanziario di 85.721.950
euro. Grande impatto hanno ottenuto le nuove disposizioni che hanno
innalzato il tetto per l'acquisto della prima casa a 180 mila euro
con tassi che vanno dallo 0,5 percento per le famiglie che hanno
minori a carico, allo 0,7 percento e all'1 percento. Sono state 165
le domande per il recupero e la nuova costruzione, mentre, per
quanto riguarda i centri storici, sono state 62 le domande ammesse
per un impegno finanziario del fondo di rotazione di 7,768 milioni
di euro.
Guardando agli obiettivi futuri, gli obiettivi più significativi
del piano riguardano il recupero degli alloggi esistenti,
effettuando un cronoprogramma da parte dell'ARER degli interventi
manutentivi di cui necessita il patrimonio, soprattutto in una
logica di recupero di parti importanti del quartiere Cogne, tra cui
andiamo a sottolineare il processo del quinto lotto e la
ristrutturazione dei 24 alloggi del grattacielo basso.
Altrettanto importanti sono i risultati per l'incremento di
alloggi di patrimonio ERP, anche effettuando un bando di
assegnazioni sovracomunale, per realizzare e sostenere alloggi di
edilizia convenzionata (19 alloggi sono stati finanziati nel
quadriennio), per disporre iniziative di
social housing
anche attraverso permute,
partnership
tra pubblico e
privato, per regolarizzare le posizioni debitorie con un doveroso e
approfondito accertamento della morosità incolpevole, per rivedere
le locazioni dei box auto per consentire un migliore utilizzo e
migliorare le entrate dell'ente gestore, per proseguire il sostegno
alla locazione per le famiglie (come abbiamo più volte evidenziato,
la misura riduce i fenomeni di emergenza abitativa e in questo
contesto siamo in attesa di valutare un ulteriore finanziamento
statale per poter essere in linea con le risorse che avevamo messo
a disposizione l'anno scorso). È necessario fare, insieme ai
colleghi coinvolti, uno studio approfondito per l'individuazione
delle categorie più deboli ed è quanto mai necessaria per
individuare la priorità dell'agire e nel determinare le misure per
giovani e anziani, famiglie monogenitoriali e portatori di
handicap.
Direi quindi un quadro di risultati importantissimi e di
obiettivi lungimiranti, che è stato approvato dalla Consulta
regionale della casa nel mese di marzo 2018 e per il quale si è
ottenuta l'intesa con il Consorzio permanente degli Enti locali,
che ha poi generato l'emendamento presentato in commissione.
In conclusione mi preme sottolineare che questi risultati
importanti sono stati conseguiti per effetto di una significativa
sinergia di squadra, che ha visto il coinvolgimento della struttura
regionale dell'ERP che ringrazio, dell'ARER, dell'APS, dei Comuni e
del Consorzio permanente degli Enti locali, Enti e strutture ai
quali vanno i più sentiti ringraziamenti, miei e di tutta la Giunta
- e credo di tutto il Consiglio - al termine di questa legislatura.
Mi preme inoltre ringraziare il Presidente della III Commissione
Bianchi e tutti i componenti della stessa che in tempo zero hanno
lavorato, preso atto del documento e hanno dato parere
favorevole.
Presidente -
Siamo in discussione generale. Se non ci
sono interventi, chiudo la discussione generale. Qualcuno vuole
intervenire in replica o per dichiarazione di voto? La parola al
Consigliere Borrello.
Borrello (AC-SA-PNV) -
Condivido al 99 percento il lavoro
svolto e che viene presentato oggi all'aula consiliare. Non ho mai
nascosto che, nel momento in cui ho avuto l'onore di essere
Assessore, ho mantenuto continuità rispetto ad alcune scelte
programmatiche in merito all'edilizia residenziale pubblica, che
sono codificate in questo documento del piano triennale. Per quanto
riguarda le linee guida di carattere generale, quindi le
condividiamo in pieno. Ripeto: la quota parte di nostra
responsabilità l'abbiamo portata avanti e oggi viene votato questo
piano triennale.
Noi annunciamo un voto di astensione per il semplice fatto che,
così come abbiamo fatto all'interno della commissione consiliare
competente, siamo preoccupati rispetto alla mancanza di fondi, che
non è essenzialmente legata al piano stesso, ma è una questione di
bilancio generale per quanto riguarda la misura del sostegno alla
locazione. Tale misura è fondamentale per evitare che alcuni nuclei
familiari che accedono a questa misura possano poi "indebitarsi" e
aggravare la loro situazione di difficoltà economica e poi andare a
ricadere nelle casistiche di emergenza abitativa. È una
preoccupazione di carattere generale di cui lasciamo traccia
all'interno di questa dichiarazione di voto, in modo tale che,
mantenendo in piedi la misura del sostegno alla locazione, il
prossimo Governo regionale abbia la sensibilità anche per quanto
riguarda la necessità di andare a mettere ulteriori fondi per
questa misura.
Président -
La parole au collègue Gerandin.
Gerandin (CC-MOUV) -
Solo per annunciare il mio voto di
astensione. Nulla contro il contenuto del provvedimento, ma, dopo
l'interpellanza di questa mattina in cui chiedevo i tempi
relativamente a queste 41 domande per avere il contributo
integrativo per raggiungere i 180 mila euro, mi aspettavo che, con
l'approvazione del testo di legge, l'Assessore avesse il tempo di
informarsi e di darci qualche comunicazione in merito in più,
perché queste persone ricevono delle lettere in cui si dice: "tutto
a posto, tutto in regola, vi daremo i soldi non si sa quando". Per
questo motivo c'è l'astensione: perché correttezza vuole che
normalmente a domanda si risponda - cosa che non è successa - non
ci è stato dato un tempo (magari di un mese, due mesi, tre mesi).
Mi auguravo che in questo lasso di tempo, da questa mattina a
questo pomeriggio, l'Assessore trovasse il tempo per verificare
questo, evidentemente non interessa più di tanto.
Presidente -
Se non ci sono altri interventi, possiamo
mettere in votazione l'atto, comprensivo dell'emendamento della III
Commissione. La votazione è aperta. La votazione è chiusa.
Presenti: 31
Votanti: 20
Favorevoli: 20
Astenuti: 11 (Borrello, Certan, Cognetta, Fosson, Gerandin,
Marquis, Morelli, Norbiato, Padovani, Restano, Roscio)
Il Consiglio approva.
