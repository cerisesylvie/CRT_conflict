Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2597 del 8 maggio 2002 - Resoconto
OGGETTO N. 2597/XI Problemi concernenti la tratta ferroviaria
Pont-Saint-Martin/Pré-Saint-Didier. (Interrogazione)
Interrogazione Appreso che la prossima estate la ferrovia
Aosta/Pré-Saint-Didier resterà chiusa per la realizzazione di
lavori che interessano tale tratta ferroviaria;
Ritenuto opportuno avere informazioni al riguardo;
il sottoscritto Consigliere regionale
Interroga
l'Assessore competente per sapere:
1) se la notizia risponde al vero e, in caso affermativo, quali
sono i termini iniziali e finali della chiusura;
2) perché non si è chiesto ed ottenuto che i lavori si
svolgessero senza impedire il transito dei treni (come già avvenne
convenientemente nel passato);
3) quando verrà ripristinato l'intero tratto ferroviario
"valdostano?, da Pont-Saint-Martin a Pré-Saint-Didier;
4) quali concrete iniziative sono state recentemente assunte per
favorire la rapida riapertura della tratta danneggiata
dall'alluvione dell'ottobre 2000.
F.to: Curtaz
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
In merito all'interrogazione presentata dal
Consigliere Curtaz, in particolare al primo e al secondo quesito,
rispondo che la notizia è vera e che il motivo di questa chiusura
nasce dal fatto che vi è stato uno stanziamento di 10 miliardi da
parte della Rete ferroviaria italiana per rifare l'intero armamento
del collegamento Aosta/Pré-Saint-Didier.
Noi ci siamo attivati, come Amministrazione regionale, affinché,
durante la realizzazione di questo intervento, fossero tenuti in
debito conto alcuni accorgimenti: il primo, di abbassare l'attuale
quota in modo che in futuro si possa eventualmente elettrificare
questo tratto di ferrovia; il secondo aspetto è legato alla
richiesta che stiamo definendo per la realizzazione di alcune
fermate aggiuntive, in particolare nel Comune di Aosta in modo da
dare a questo collegamento quell'aspetto di metropolitana leggera
che da sempre si auspicava.
In merito al fatto di chiedere la possibilità di non
interrompere il servizio di trasporto su rotaia e sostituirlo con
un trasporto su gomma, faccio presente che è stata una scelta che
abbiamo preso come Governo regionale: fra l'ipotesi di una chiusura
limitata nel tempo, che potrebbe interessare parte del mese di
luglio, agosto e parte del mese di settembre, quindi al massimo due
mesi e mezzo, tre mesi, e un intervento che poteva protrarsi,
mantenendo attivo il collegamento ferroviario, per più di sei mesi,
la scelta è stata di concentrare l'intervento nei mesi dove fra
l'altro il pendolarismo è meno importante, cioè i mesi in cui le
scuole sono chiuse. Questa è stata una scelta della quale ci
assumiamo noi la responsabilità perché da parte di RFI ci erano
state proposte le due opzioni: o la soluzione di un intervento che
si protraeva per tempi lunghi, con il protrarsi anche dei disagi
perché sarebbero state delle chiusure di 4, 5 o 6 ore tutti i
giorni oppure di concentrare l'intervento in un periodo più
ristretto. La scelta della Giunta regionale - all'interno della
quale ne abbiamo parlato prima di comunicare questa nostra
determinazione - è stata questa e di questa ci assumiamo le
responsabilità in toto.
Terzo quesito: per quanto attiene il tratto
Aosta/Pré-Saint-Didier, le motivazioni non sono tanto nel
ripristino, ma sono in una miglioria e il tratto dovrebbe- seguendo
questo tipo di programma di lavori - essere riattivato entro metà
del mese di settembre a grandi linee, coincidendo con la riapertura
delle scuole. Per quanto attiene invece il tratto valdostano,
l'interrogante sa benissimo che una parte della riapertura al
tratto valdostano è collegata agli interventi generali che quindi
interessano anche il collegamento non solo da Châtillon a
Pont-Saint-Martin, ma anche il collegamento fra Settimo e
Pont-Saint-Martin.
Colgo anche l'occasione per sottolineare che mi sono fatto
riprodurre un programma lavori; è una scheda che, se
l'interpellante vuole, posso fargli avere e che mi sono fatto
sottoscrivere dall'Ing. Palmeri, in base alla quale vengono
smentite le notizie allarmistiche di questi giorni.
Non so a quali fonti di informazione queste notizie facciano
riferimento visto che - e con questo rispondo indirettamente al
quarto quesito - c'è un gruppo di monitoraggio costante composto da
un tecnico incaricato dall'Amministrazione regionale e dall'Ing.
Bocchimuzzo per RFI, il quale controlla giorno per giorno
l'esecuzione e l'andamento dei lavori. Oltre alla scheda
dettagliata, su ogni tipo di intervento - collegamento
Settimo/Pont-Saint-Martin, Pont-Saint-Martin/Donnas, Donnas-Verrès,
tratta Verrès-Châtillon, tratta Châtillon-Nus, sottopassi, ponti,
ripristino cavi, lavori di armamento - c'è la data di inizio lavori
e la data di ultimazione lavori.
In base alla scheda viene confermata la riapertura complessiva
del collegamento entro il mese di settembre. Visto che ieri ho
avuto un incontro con l'Ing. Palmieri, gli ho comunicato che oggi
avrei presentato in Consiglio questa scheda e gli ho chiesto di
sottoscrivermela e lui me l'ha sottoscritta. Non ho altri dati, mi
pare che questi siano i dati veri, ufficiali di coloro che hanno
all'interno di RFI la responsabilità di seguire e di monitorare gli
interventi e che coincidono con quanto mi è stato relazionato
nell'ultimo verbale del 3 maggio 2002 da parte del gruppo di
monitoraggio. Colgo quindi l'occasione per dire che entro
settembre, in base ai dati che mi vengono forniti, dovrebbe esserci
la riapertura totale anche del collegamento verso Settimo. Se il
Consigliere Curtaz vuole averne una copia, qui c'è il "faldone? di
tutte le iniziative che il gruppo tecnico segue giorno per
giorno.
Vorrei sottolineare un primo aspetto positivo, di concretezza
che va nella direzione di creare quei presupposti di miglioramento
e di ammodernamento della tratta ferroviaria locale. Mi riferisco
alla prima conclusione positiva dell'acquisizione di due stazioni
ferroviarie da parte del Comune di Morgex e da parte del Comune di
Sarre. Stanno andando avanti e sono aperte le trattative con gli
altri comuni che a ruota, probabilmente, seguiranno la conclusione
della firma di protocollo d'intesa che dà la possibilità a
Metropolis di predisporre gli atti notarili: sono i Comuni di
Chambave, Châtillon, Nus, Pré-Saint-Didier, Pont-Saint-Martin,
Donnas, Verrès, Villeneuve. Ieri abbiamo concluso le prime due
trattative, questo va nella direzione di rivitalizzare queste
stazioni, presenziarle, dare quel minimo di servizi all'utente, ma
soprattutto di riqualificare dal punto di vista urbanistico la zona
dove sono localizzati questi manufatti.
Io, quindi, guarderei l'aspetto positivo circa la chiusura del
tratto Aosta/Pré-Saint-Didier, non focalizzerei l'attenzione
sull'aspetto della chiusura dicendo:
"si chiude anche
l'Aosta/Pré-Saint-Didier?
perché abbiamo 10 miliardi per rifare
l'intero armamento e, anziché sottolineare l'aspetto positivo
dell'intervento, si sottolinea che verrà chiusa la tratta
ferroviaria per fare i lavori.
Esprimiamo pertanto un giudizio positivo relativamente a questo
risultato e alla scelta di concentrare la chiusura e di limitare il
disagio in pochi mesi nei quali il pendolarismo dai dati che
abbiamo è ridotto ai minimi termini - poi se il Consigliere Curtaz
vorrà avere questi dati, glieli posso fornire - e comunque questi
pendolari avranno un adeguato servizio sostitutivo.
Président
La parole au Conseiller Curtaz.
Curtaz (PVA-cU)
La mia interrogazione riguarda due
problemi distinti, anche se connessi, relativi a due tratti della
stessa linea ferroviaria che riguarda la nostra regione, quindi la
mia replica all'Assessore terrà conto delle due situazioni
differenziate.
Per quanto riguarda il tratto della ferrovia
Aosta/Pré-Saint-Didier, la ferrovia - apprendiamo dall'Assessore,
ed era una voce che correva - rimarrà chiusa per lavori di
manutenzione straordinaria, per delle migliorie, per circa due mesi
e mezzo o tre. L'Assessore ha parlato di una scelta politica che è
stata fatta a livello di Giunta nel preferire questa soluzione di
chiusura totale, ma per un lasso di tempo più breve rispetto alla
soluzione di una chiusura parziale - giornaliera o notturna - che
avrebbe comportato però un arco di tempo maggiore.
Assessore, io ho sentito le sue ragioni e devo dire che non le
condivido perché ritengo che sarebbe stata più opportuna
un'interruzione giornaliera o notturna parziale in modo da
consentire ad un certo numero di treni il transito su questa linea
perché in un periodo in cui in Valle c'è anche questa pubblicità -
non so come chiamarla - negativa relativa al fatto di essere
l'unica regione isolata dal punto di vista ferroviario, il fatto di
conservare in estate, in periodo turistico, l'apertura del tratto
Aosta/Pré-Saint-Didier mi sarebbe sembrato più opportuno, anche se
mi rendo conto che si tratta di valutazioni di opportunità
tecnico-politiche.
Per quanto riguarda la tratta Aosta-Chivasso, il problema è più
serio e più grave. Prendo atto delle notizie che ci dà oggi
l'Assessore, più positive - diciamo - rispetto alle ultime voci che
erano circolate, devo dire però che la cosa mi sorprende perché le
notizie più pessimistiche - l'Assessore saprà - derivano dagli
ambiti ministeriali e governativi e dagli stessi Parlamentari che
hanno il sostegno dell'Assessore Lavoyer.
Lo dico perché li abbiamo incontrati come Capigruppo, abbiamo
discusso specificamente su questo tema e le notizie che loro
avevano erano assai più pessimistiche di quelle che oggi lei ci ha
enunciato. Se devo dire la verità, ho la sensazione che su questi
tempi ci sia un po' di ottimismo, non tanto da parte sua quanto da
parte dei tecnici che si stanno occupando della questione.
Peraltro avevo fatto un cenno più specifico, l'Assessore invece
ha glissato sul punto, al ripristino intanto del tratto
Aosta/Pont-Saint-Martin. Non riesco a capacitarmi sul perché, in
attesa della riapertura dell'intero tratto del famoso ponte di
Settimo, non si riesca ad aprire quanto meno questo tratto di
ferrovia e la "cosa" mi allarma molto, anche perché all'interno
della Conferenza dei Capigruppo, quando abbiamo ricevuto i
Parlamentari, gli stessi ci hanno detto di non essere neppure a
conoscenza di proposte a tale riguardo. Questa cosa mi ha assai
sorpreso perché di questo problema parliamo in Consiglio da almeno
un annetto, ed i Parlamentari non erano a conoscenza neppure di
questa proposta.
Concludo chiedendo all'Assessore di utilizzare tutte le sue
capacità e le sue competenze politiche per tenere sotto pressione
le ferrovie e perché questo problema veda una rapida soluzione. Si
tratta in effetti di un problema grave che deve essere risolto.
