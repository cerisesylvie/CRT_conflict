Classificazione
INDUSTRIA
TRASPORTI E VIABILITÀ
Trasporti



Oggetto del Consiglio n. 1945 del 22 marzo 2016 - Resoconto
OGGETTO N. 1945/XIV - Approvazione di mozione: "Istituzione
di un tavolo di lavoro per coordinare gli orari scolastici e di
trasporto per l'anno scolastico 2016/2017".
Viérin M. (Presidente) -
Punto n. 36 dell'ordine del
giorno. La parola al collega Roscio.
Roscio (ALPE) -
Grazie Presidente.
Per una breve illustrazione in quanto l'iniziativa è abbastanza
semplice, è abbastanza chiara e oserei dire è anche un'iniziativa
di buon senso che forse è il caso di soffermarsi a fare una
riflessione visto che il problema è riconosciuto e non di semplice
soluzione.
Nelle premesse noi richiamiamo due leggi importanti: una
sull'autonomia organizzativa delle scuole, che è un caposaldo, per
cui le scuole possono regolare per questioni didattiche i tempi di
insegnamento delle singole discipline, adeguando i tempi di
apprendimento degli allievi e dall'altro canto c'è la legge sul
trasporto pubblico di cui si è discusso anche recentemente in
Commissione sulle difficoltà che ci sono e che caratterizzano credo
un po' tutte le vallate laterali. In quel caso si era parlato della
Valle di Champorcher nello specifico, ma penso che tutte le realtà
dove i numeri sono ridotti hanno queste difficoltà di far
coincidere le esigenze di chi proviene dalle valli con gli orari
scolastici e alla fine con il tempo libero e la qualità della vita
dei ragazzi e delle loro famiglie. Siccome questo è emerso ed è
diventato particolarmente evidente, date le ristrettezze delle
risorse, ma dall'altro lato noi crediamo che ci sono dei servizi
che sono essenziali per chi vive in montagna e sono l'istruzione da
un lato, ma anche il trasporto, sono dei diritti che tutti i
cittadini dovrebbero avere garantiti. Ovviamente il problema noi
riteniamo che sia un problema complesso, quindi non si può uscire
da un problema complesso con atti di forza o con idee estemporanee.
Noi quindi riteniamo che sia opportuno e anche urgente mettere
intorno ad un tavolo tutti i soggetti che sono interessati da
queste problematiche e costituire un tavolo per vedere di riuscire
a trovare delle soluzioni concrete, che si possano già realizzare
all'inizio del prossimo anno scolastico, perché è un problema che
si ripete da anni e che forse, mettendo intorno ad un tavolo tutti,
si può riuscire a trovare quella sintesi e quel cedere delle
proprie posizioni per riuscire a dare qualcosa di migliore a tutti.
Grazie.
Presidente -
La parola al collega Laurent Viérin.
Viérin L. (UVP) -
Merci Monsieur le Presidént.
Con quest'iniziativa si va a chiedere di una questione che
sembra in teoria molto semplice, ma che nella pratica pone spesso
dei problemi, cioè la collimanza fra gli orari dei mezzi pubblici e
gli orari scolastici. Lo ricordava bene il collega Roscio, con
tutto il rispetto dell'autonomia scolastica, con tutti i crismi di
un'organizzazione che è separata, da un lato, sui trasporti,
dall'altro sulla parte scolastica, quando si studiano i piani dei
bacini traffico, quando si studiano tutti gli orari,
sistematicamente ci chiediamo da amministratori se non siamo in
grado di mettere un tecnico - non vogliamo che l'Assessore salga
sul pullman - che vada a provare una volta prima di dare attuazione
a tutti gli orari che sono stati definiti per vedere se
effettivamente un ragazzo che, per esempio, parte da Gressoney ha
la coincidenza a Pont-Saint-Martin per andare a scuola Verrès,
piuttosto la questione di Champorcher che abbiamo affrontato in
Commissione poche settimane fa. Al di là dei genitori che hanno
portato le loro rimostranze, al di là di tutto ciò che può
succedere sul nostro territorio, è proprio una questione a monte di
organizzazione, perché gli orari scolastici bene o male si
conoscono, quindi il fatto di avere un tavolo di lavoro che
coordini gli orari scolastici di trasporto per il prossimo anno
scolastico sembra il minimo, è un qualcosa che non si dovrebbe
neanche fare, ma che chiediamo proprio perché sembra un assurdo
che, con tutto l'apparato amministrativo che abbiamo, non si riesca
effettivamente a superare quelle che sono spesso piccole
difficoltà. L'appello agli Assessori competenti quindi è proprio
quello di migliorare questi disservizi.
Sappiamo che ci sono questioni anche comunali, che poi si
interfacciano, non sarebbe male riuscire in questo tavolo a
ragionare anche sulla questione dei mezzi di trasporto comunali.
Questa è un'altra vicenda annosa. Non abbiamo bisogno di scomodare
il caso di Saint-Marcel, ma con tutte le frazioni alte del Comune,
finché il Comune garantisce un certo tipo di scelta politica, cioè
lo scuolabus, il disservizio di tutte le frazioni alte per
portarle, con tutti i problemi anche lì di orari tra quelli che
fanno magari certe scuole e altre che hanno altri orari, perché
hanno altre scuole...quindi il tavolo regionale e eventualmente -
quello lo valuterete - anche di fare una ricognizione di tutti i
mezzi di trasporto e dei servizi di trasporto nei Comuni che devono
garantire ai ragazzi almeno la possibilità di avere i mezzi di
trasporto e poi che questi diano loro la possibilità di arrivare a
scuola in orario. Siamo quindi arrivati, per usare la parafrasi dei
"mali estremi estremi rimedi", proprio a pensare questo tavolo di
lavoro proprio perché probabilmente questo darebbe la possibilità
di fare il punto sulla situazione degli ordini scolastici, che
siano poi delle scuole di base, l'infanzia e tutto ciò che è invece
il sistema scolastico regionale con i mezzi di trasporto regionali.
Grazie.
Presidente -
La parola al collega Chatrian.
Chatrian (ALPE) -
Grazie Presidente.
Faccio solo due considerazioni in più su questa mozione che
abbiamo presentato e che i colleghi Roscio e Viérin hanno già ben
illustrato e motivato.
Più volte in quest'aula, in questi anni ho cercato di
sollecitare le scelte di natura politica per chi ha scelto di
vivere in montagna, una scelta di vita e quindi noi pensiamo che
tocchi a noi trovare delle soluzioni migliori per poter garantire i
trasporti e la possibilità di scelta, di conseguenza di mettere
insieme il percorso scolastico, la formazione, questa mozione va
proprio in quella direzione. Siamo a fine marzo, abbiamo qualche
mese davanti. Mettiamo tutta l'intelligenza attorno ad un tavolo,
tecnica soprattutto, ma oggi quello che è più importante è che, dal
punto di vista politico, ci sia la volontà di trovare le soluzioni
migliori, perché per chi fa veramente una scelta di vita di
rimanere nei nostri luoghi nelle vallate laterali, soprattutto
quelli più distanti, dobbiamo garantire se non le pari condizioni -
le pari condizioni non ci sono - quanto meno trovare le soluzioni
migliori per garantire comunque la possibilità di scegliere il
percorso formativo e, dall'altra parte, collimare il trasporto
pubblico per non farli alzare alle sei del mattino per arrivare
magari alle otto nella sede prestabilita o comunque scelta nel
percorso formativo. Non è una banalità, ve lo assicuro, ve lo dice
una persona che ha fatto una scelta di vita di rimanere in montagna
e, di conseguenza, cerchiamo di garantire questi servizi alle
future generazioni, che sono quelle che potranno dare gambe e corso
comunque a mantenere vive le nostre vallate laterali. Grazie.
Presidente -
Siamo in discussione generale, qualcun altro
chiede la parola? Non ci sono richieste, chiudo la discussione
generale. Per la replica, la parola all'Assessore Marguerettaz.
Marguerettaz (UV) -
Grazie Presidente.
Riteniamo che questa mozione sia assolutamente in linea con la
discussione che abbiamo avuto in IV Commissione, parlando di una
raccolta di firme sull'asta di Champorcher. Sicuramente questo
problema - ed è stato detto da coloro che hanno presentato la
mozione - è apparentemente molto semplice, ma di fatto deve mettere
sul tavolo tutta una serie di prerogative e avere un intento comune
di far convergere su degli orari e su delle organizzazioni che
possono essere condivise. Lo porto solo a titolo di esempio:
l'Istituzione scolastica Abbé Prosper Duc di Châtillon dal prossimo
anno scolastico, quindi parliamo di una programmazione 2016-2017
vuole fare la settimana corta, quindi nessuna lezione di sabato,
per cui nell'ambito di quest'organizzazione prevede una serie di
eventi pomeridiani, però poi vai a vedere i rientri pomeridiani,
per esempio, dell'Istituto salesiano Don Bosco e ti accorgi che i
rientri pomeridiani non sono gli stessi, hanno degli orari diversi
e delle tempistiche diverse. Io quindi ritengo che quest'impegno
sia assolutamente interessante. Ora non lo so perché il tavolo di
lavoro con tutti i soggetti interessati è lasciato aperto, quindi
in questo tavolo di lavoro se ci fosse anche una rappresentanza del
Consiglio, adesso potrebbe essere all'interno della IV Commissione
qualcuno che vuole partecipare a questo lavoro, o questo gruppo di
lavoro farlo all'interno della IV Commissione, decidete voi, però
credo possa essere interessante avere una condivisione rispetto a
questo. Per noi va bene l'impegno, poi magari la definizione della
composizione di questo tavolo la possiamo lasciare anche
nell'ambito della IV Commissione, dove decidiamo. Per noi quindi è
un voto favorevole.
Presidente -
La parola al collega Chatrian.
Chatrian (ALPE) -
Grazie Presidente.
Accettiamo la proposta che ci viene fatta nei modi e nei metodi,
decidiamolo anche in IV Commissione. Cercate di organizzare dal
punto di vista tecnico il tavolo di lavoro e poi in IV Commissione
affiancheremo il tavolo di lavoro eventualmente con chi darà la
disponibilità all'interno della IV Commissione a che le forze siano
rappresentate. Non andiamo ad emendare la mozione a questo punto,
ma daremo gambe all'interno della Commissione. L'obiettivo da
subito quindi è che parta il tavolo tecnico e poi affiancheremo con
un gruppetto comunque di Commissari della IV Commissione.
Presidente -
Grazie collega. Possiamo quindi procedere
alla votazione. La votazione è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
