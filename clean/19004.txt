Classificazione
ACQUE
Acque pubbliche
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 2143 del 25 luglio 2001 - Resoconto
OGGETTO N. 2143/XI Accordo tra comuni della bassa Valle e del
Piemonte per la realizzazione di un depuratore consortile.
(Interpellanza)
Interpellanza Premesso che la normativa nazionale impone ai
comuni la realizzazione di impianti per la depurazione delle acque
reflue, demandando alle regioni funzioni di
regolamentazione;
Appreso che recentemente, durante un incontro congiunto tra
Regione Valle d’Aosta, Provincia di Torino e comuni
interessati, è naufragato l’accordo stipulato nel
1996 tra i comuni di Hône, Bard, Donnas, Pont-Saint-Martin e
Carema, che prevedeva la costituzione di un depuratore consortile
in tale ultima località per l’indisponibilità
dell’amministrazione comunale piemontese sul cui
territorio doveva sorgere l’impianto;
il sottoscritto Consigliere regionale
Interpella
l’Assessore all’Ambiente,
Territorio e Opere Pubbliche per sapere:
1) i motivi che hanno determinato la rottura
dell’accordo e quali soluzioni alternative siano
ipotizzabili;
2) quali oneri l’Amministrazione regionale abbia
sostenuto in tale progettazione;
3) quali siano attualmente i comuni valdostani i cui scarichi
fognari non sono allacciati ad impianti di depurazione;
4) con quali tempistiche, con quali costi e con quali soluzioni
si prevede di ottemperare agli obblighi di depurazione delle acque
reflue nei comuni non ancora a norma.
F.to: Frassy
Presidente
La parola al Consigliere Frassy.
Frassy (FI)
Con questa interpellanza il nostro gruppo
interviene su un argomento che è stato oggetto di recensione da
parte della stampa locale.
Abbiamo appreso che un consorzio datato nel tempo, nel senso che
è un consorzio sul quale l’Amministrazione regionale
stava lavorando da tempo e insieme a lei ovviamente i Comuni
coinvolti di Hône, Donnas, Bard, Pont-Saint-Martin, questo
consorzio allargato al Comune di Carema prevedeva la costituzione
di un depuratore nel Comune di Carema ad utilizzo ovviamente
consortile?, l’accordo è datato 1996 e sembrerebbe
che ad oggi non sia stato fatto nulla a livello di opere
tant’è - ed è notizia recente di alcune settimane fa
- che c’è stata la retromarcia da parte del Comune
che avrebbe dovuto ospitare l’impianto, cioè il
Comune di Carema.
Sulla base di questa situazione domandiamo
all’Assessore quali sono i motivi che hanno creato
questa retromarcia da parte del Comune di Carema: se sono motivi
sorti a seguito della costituzione del consorzio o se sono motivi
che teoricamente potevano preesistere alla costituzione stessa e
poi immaginiamo che dal 1996 ad oggi, seppur sia vero che non vi
sono state realizzazioni di infrastrutture, il consorzio abbia
avuto dei costi per la sua semplice esistenza di tipo
amministrativo, ma immaginiamo anche che vi siano stati una serie
di oneri legati a progettazioni e ad approfondimenti finalizzati
alla costruzione del depuratore.
Considerando che l’Amministrazione regionale
oltre a quelle amministrazioni comunali era parte attiva del
consorzio, immaginiamo che ci siano stati degli oneri che hanno
gravato sui bilanci delle rispettive amministrazioni, di
conseguenza ci piacerebbe sapere quali sono questi oneri e
soprattutto se queste progettazioni potranno avere una loro
attualità ed utilità.
Questo ci porta ad approfondire l’argomento per
conoscere qual è la situazione in materia di depurazione delle
acque reflue anche perché sappiamo che abbiamo due norme, oltre ad
una norma nazionale che recepisce principi comunitari, che
prevedono che entro il dicembre 2005 anche i comuni più piccoli
siano dotati di un sistema di depurazione diretto o comunque
consortile e poi abbiamo una serie di impegni previsti dalla
normativa regionale di pianificazione e mi sembra che sulla
pianificazione regionale da un po' di tempo si sia perso
l’eco di cosa stia accadendo rispetto e ai contenuti
della pianificazione e soprattutto rispetto alle tempistiche di
questa pianificazione che probabilmente sta accusando qualche
ritardo.
Concludiamo questa serie di osservazioni sulla vicenda del
depuratore consortile per sapere se vi sono già, alla luce del
naufragio di questo consorzio, delle ipotesi sostitutive che
consentano di recuperare il tempo perduto ai comuni della bassa
Valle.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Innanzitutto desidero precisare che non sono
del tutto esatte le notizie relative alla presunta rottura
dell’accordo siglato fra la Regione Valle
d’Aosta e la Regione Piemonte per l'individuazione
di un sito, perché questo era l’oggetto
dell’accordo, per la realizzazione di un impianto di
depurazione di acque reflue al servizio dei comuni della Valle
d’Aosta e del Comune di Carema.
In particolare, pur avendo il Comune di Carema nel corso di una
riunione tenutasi in data 15 giugno 2001 espresso delle perplessità
sul sito individuato a tale scopo nell’ambito del
proprio territorio, i rappresentanti regionali - preciso: delle due
Regioni - a livello tecnico hanno concordato di procedere ad
ulteriori verifiche tecnico-amministrative per accertare,
nell’ambito dell’accordo siglato, la
possibilità di sviluppo di altre soluzioni derivanti da uno studio
effettuato in collaborazione fra le due Regioni nel lontano
1991.
Le verifiche da parte delle due Amministrazioni sono in corso ed
è previsto un ulteriore incontro tecnico entro la seconda metà del
mese di agosto.
È noto che il depuratore di Carema è stato oggetto della
campagna elettorale relativa alle ultime elezioni comunali del
Comune stesso e sotto questo punto di vista
l’amministrazione entrante aveva già espresso in
campagna elettorale la sua assoluta contrarietà alla realizzazione
del depuratore nel proprio sito.
Questo non significa che l’accordo nella sua
globalità venga meno perché su sollecitazioni anche a livello
politico di amministratori della Regione Piemonte e della Provincia
è stato proposto di individuare un altro sito in funzione delle
necessità che la Regione Piemonte ha individuato sul proprio
territorio.
Spero che il tutto possa concludersi entro l’anno
perché è assolutamente necessario provvedere alla costruzione di un
depuratore per i comuni della bassa Valle.
Rispetto alla seconda domanda, la Regione non ha attualmente
sostenuto per l’attuazione
dell’accordo di programma su indicato alcun onere
per la progettazione.
Rispetto alla terza domanda, lascerò copia al Consigliere Frassy
di un tabulato dove sono riportati i comuni che risultano a
tutt’oggi non ancora serviti da impianti di
depurazione delle acque reflue, desunto dalla tabella riassuntiva
delle autorizzazioni allo scarico rilasciate
dall’Amministrazione regionale ad oggi, comunque
l’occasione dell'interpellanza mi è gradita per fare
il punto della situazione anche delle reti fognarie in Valle.
Secondo i dati forniti dai comuni della Valle
d’Aosta risulta che tutti i comuni della Regione e
il 90 percento della popolazione complessiva sono serviti da rete
fognaria urbana ad eccezione di alcuni insediamenti isolati per i
quali è risultato economicamente troppo gravoso il loro
allacciamento alla pubblica fognatura e che si sono dotati di
adeguati sistemi di depurazione autonoma. Rispetto alla situazione
della qualità delle acque superficiali, in attuazione del disposto
della legge n. 319/1976, la "legge Merli", e delle indicazioni del
piano regionale di risanamento delle acque, il laboratorio
regionale di igiene e profilassi dell’USL prima e
dell’ARPA (Agenzia regionale per la protezione
ambientale) poi, hanno provveduto a far data dal 1983 ad una serie
di campagne di monitoraggio dello stato di qualità ambientale dei
principali corsi d’acqua regionali. Recentemente
l’ARPA ha provveduto ad una sistematica
classificazione di tale indagine correlando i risultati delle
campagne precedenti all'emanazione del decreto legislativo n.
152/1999 alla metodologia di valutazione dello stato di qualità
ambientale dei corpi idrici superficiali introdotta dal predetto
decreto.
Sulla base dei risultati delle indagini eseguite
dall’ARPA la qualità delle acque superficiali
risulta buona per ogni tratto preso in considerazione per quanto
concerne il livello di inquinamento espresso dai macrodescrittori,
mentre risulta generalmente buona con alcuni tratti per i quali la
qualità risulta solo sufficiente per quanto concerne la valutazione
mediante l’indice bioetico esteso. È stata fatta una
pubblicazione da parte dell’ARPA che mi pare sia
pervenuta a tutti i consiglieri regionali, comunque
c’è la mia disponibilità a mettere a disposizione
dei consiglieri questo documento nel caso non fosse loro
pervenuto.
Rispetto al problema già citato dal Consigliere Frassy, cioè la
verifica della coerenza della pianificazione regionale nei
confronti degli obblighi comunitari, la direttiva n. 1.991/271
della Comunità europea, che prevede all’articolo 3
che tutti gli agglomerati siano provvisti di rete fognaria per le
acque reflue urbane entro il 31 dicembre 2000 per quelli con un
numero di abitanti equivalenti superiore a 15.000 persone ed entro
il 31 dicembre 2005 per quelli con un numero di abitanti
equivalenti compreso fra 2.000 e 15.000.
Allo stato attuale tutti gli agglomerati sono dotati di rete
fognaria per le acque reflue urbane ad eccezione delle località
isolate come già dicevo. Sono altresì sprovvisti di rete fognaria
di collegamento extraurbana comprensori individuati dagli atti
pianificatori che non dispongono ancora
dell’impianto di depurazione biologica, ma di una
diffusa rete di depuratori costituita principalmente da fosse Imof,
per le quali tecnicamente sono state più volte date indicazioni
rispetto all'opportunità o meno di costruirle rispetto al
depuratore stesso.
L’articolo 4 della direttiva europea richiede che
le acque reflue urbane che confluiscono in reti fognarie siano
sottoposte prima dello scarico ad un trattamento secondario o a un
trattamento equivalente secondo le seguenti modalità:
- al più tardi entro il 31 dicembre 2000 per tutti gli scarichi
provenienti da agglomerati con oltre 15.000 abitanti
equivalenti;
- entro il 31 dicembre 2005 per gli scarichi provenienti da
agglomerati con un numero di abitanti equivalenti compreso fra
10.000 e 15.000;
- entro il 31 dicembre 2005 per gli scarichi in acque dolci ed
estuari provenienti da agglomerati con un numero di abitanti
equivalenti compresi fra 2.000 e 10.000.
Dall’esame della situazione regionale, e vengo a
dare risposta alle tante domande poste dal Consigliere Frassy,
risulta che esistono tre situazioni di formale disattesa delle
norme comunitarie esclusivamente per quanto riguarda gli
agglomerati con oltre 15.000 abitanti equivalenti, rappresentati
rispettivamente:
- dagli agglomerati della Comunità montana Valdigne Mont-Blanc
comprendente: Courmayeur, La Thuile, Pré-Saint-Didier, Morgex, La
Salle, il depuratore dell’alta Valle;
- dai comprensori della bassa Valle: Hône, Bard, Donnas e
Pont-Saint-Martin, i quali comunque hanno dei loro sistemi Imof in
funzione;
- dai comprensori dei Comuni di Nus, Fénis, Verrayes, Chambave e
Saint-Denis, per i quali gli atti di pianificazione regionale
prevedono la realizzazione di tre impianti di potenzialità
rispettivamente pari a 50.000, 20.000 e 15.000 abitanti
equivalenti.
In definitiva si ritiene che la Regione Valle
d’Aosta non abbia disatteso tali obblighi comunitari
in quanto il territorio della regione non è stato individuato quale
area sensibile dal decreto legislativo n. 152/1999 e successive
modificazioni recante il recepimento della direttiva europea, tanto
meno gli scarichi provenienti dagli impianti ubicati nella Regione
sebbene siano situati in un bacino drenante in area sensibile,
quali le aree costiere dell’Adriatico nord
occidentale, non possono contribuire in modo significativo
all’inquinamento di tali aree in ragione del livello
di qualità ambientale elevato delle acque superficiali presenti nel
territorio regionale che alimentano il bacino di drenaggio delle
suddette aree.
Si fa presente tuttavia che gli impianti di depurazione previsti
dagli atti programmatori regionali e di potenzialità superiore ai
15.000 abitanti equivalenti, realizzati o programmati, sono
espressamente dotati di sistemi di trattamento terziario per
l’abbattimento dell’azoto e in taluni
casi del fosforo e pertanto, in ragione delle considerazioni sopra
addotte, garantiscono per quelli esistenti e garantiranno per
quelli non ancora costruiti un livello di salvaguardia ambientale
dei corpi idrici superficiali superiore a quanto previsto dalla
direttiva europea.
Il Consigliere mi chiede poi una stima dei costi rispetto alle
prospettive future. I finanziamenti necessari per dare completa
attuazione alla pianificazione regionale in materia di depurazione
delle acque sono 68 miliardi a cui dobbiamo aggiungerne altri 13,8
che è la stima di finanziamenti necessari per potenziamenti e
adeguamenti degli impianti di depurazione esistenti, i 68 miliardi
consistono in:
- 25 miliardi per la Comunità montana Valdigne Mont-Blanc;
- 5 miliardi per il ripristino di collettori fognari a servizio
dei comuni della Comunità montana Valdigne Mont-Blanc danneggiati
dagli eventi alluvionali e loro completamento;
- 10 miliardi per la realizzazione dell’impianto
di depurazione al servizio dei Comuni di Hône, Bard, Donnas e
Pont-Saint-Martin;
- 5 miliardi per la realizzazione dei collettori per il
collegamento dei Comuni di Hône, Bard, Donnas e Pont-Saint-Martin
all’impianto di depurazione previsto;
- 10 miliardi per la realizzazione dell’impianto
di depurazione a servizio dei Comuni di Nus, Fénis, Verrayes,
Chambave, Saint-Denis, biologico a fanghi attivi con trattamento
terziario per rimozione dell’azoto;
- 10 miliardi per la realizzazione dei collettori per il
collegamento dei Comuni di Nus, Fénis, Verrayes, Chambave,
Saint-Denis all’impianto di depurazione
previsto;
- 3 miliardi per la realizzazione del collettore per il
collegamento del comprensorio dei Comuni di Doues, Gignod, Roisan,
Valpelline all’impianto di depurazione del Consorzio
di depurazione fognature Saint-Christophe, Aosta, Quart, ubicato in
Comune di Pollein.
Rispetto agli altri 13,8 miliardi, si tratta:
- del potenziamento dell’impianto di depurazione
di Cogne per 4,8 miliardi;
- del potenziamento dell’impianto di depurazione
di Châtillon per 1,5 miliardi;
- del completamento dell’impianto di depurazione
del Consorzio depurazione fognature Saint-Christophe, Aosta, Quart
per 5 miliardi;
- nonché del completamento del collettore fognario a servizio
del Consorzio fra i Comuni di Gaby, Issime, Lillianes e
Fontainemore per 2,5 miliardi.
In totale 13,8 miliardi più 68 miliardi sono 81 miliardi circa
di finanziamenti previsti per il prossimo quinquennio.
Presidente
La parola al Consigliere Frassy.
Frassy (FI)
Ringrazio l’Assessore per la
risposta articolata a margine della quale vorrei fare solo alcune
considerazioni.
Innanzitutto prendiamo atto che le notizie riportate e diffuse
giornalisticamente non sono, almeno così l’Assessore
ha detto, fondate, nel senso che è soltanto il Comune di Carema che
ha espresso un suo disappunto a questa impostazione, ma il
consorzio rimane in piedi.
Ci sembra di aver capito che le Regioni Piemonte e Valle
d’Aosta stiano comunque studiando e perseguendo
delle alternative all'individuazione di quel sito. Questo è un dato
di fatto per certi versi positivo anche se auspicheremmo che il
tempo trascorso dal 1996 ad oggi non debba essere riproposto per
individuare un sito nuovo, ma su questo punto mi sembra che
l’Assessore si sia impegnato con una data in quanto
ha detto che entro fine anno dovrebbe essere definita
l’ubicazione e poi dovrebbe partire la realizzazione
della struttura.
Perplessità, ma anche qui prendiamo per buone le dichiarazioni
dell’Assessore, anzi lo invitiamo a passare il
metodo ai suoi colleghi di Giunta in quanto questo dovrebbe essere
il primo consorzio a costo zero per la Regione.
Normalmente sappiamo che i consorzi sono fonte di spesa, anche
quando non fanno nulla, per il loro apparato amministrativo
includendo in tale apparato anche gli amministratori di nomina
politica.
Apprendiamo invece che il consorzio di progettazione che
coinvolge ben cinque comuni di cui quattro valdostani per la
Regione è a costo zero, se abbiamo capito bene. Progettazione,
compensi, segreteria, è a costo zero, la Regione Valle
d’Aosta non ha messo una lira?
(interruzione dell’Assessore Vicquéry, fuori
microfono)
? ci compiacciamo di questa capacità di riuscire a marciare a
spese, immagino, della Regione Piemonte perché se nessuno ha messo
nulla, inizio a capire perché non si sta facendo il depuratore: se
la Regione Piemonte non ha messo nulla, la Regione Valle
d’Aosta non ha messo nulla, capiamo perché è dal
1996 che aspettiamo il depuratore.
Comunque prendiamo atto anche di questa risposta. Ci riserviamo
invece di analizzare il tabulato a cui ha fatto riferimento
l’Assessore in relazione ai comuni valdostani i cui
scarichi non sono allacciati agli impianti di depurazione
riservandoci poi di dare le pagelle o meglio le valutazioni del
caso.
Per quanto riguarda il punto 4, esprimiamo un'insoddisfazione
sulle tempistiche perché, al di là di quelle previste dalla
normativa comunitaria recepita nella normativa nazionale,
l’Assessore non si è molto sbilanciato su quando la
pianificazione regionale verrà portata alla valutazione
dell’aula. Prendiamo atto che i costi sono
importanti e auspichiamo di poter esaminare non con la solita
fretta, dovuta dalla scadenza dei termini, la pianificazione su una
materia che riteniamo importante.
