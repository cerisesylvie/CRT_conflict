Classificazione
ATTIVITÀ CULTURALI
GIUNTA REGIONALE



Oggetto del Consiglio n. 2450 del 11 maggio 2023 - Resoconto
OGGETTO N.2450/XVI - Interpellanza: "Intendimenti del Governo
regionale, in quanto ente patrocinante, in merito alle modalità di
celebrazione della Festa della Liberazione".
Bertin (Presidente) -
Riprendiamo, siamo al punto n. 31.
Presenta l'interpellanza il consigliere Distort.
Distort (LEGA VDA) -
Auguro a chi mi ascolta un momento
di serenità e di discussione e a chi si aspetta la polemica,
anticipo già che rimarrà deluso, interessa il rigore storico
istituzionale.
Parliamo della recente celebrazione della Festa di Liberazione
tenutasi ad Aosta, ovviamente il recente 25 aprile, celebrazione
che era stata patrocinata dall'Esercito, dalla Regione Valle
d'Aosta, dalla città di Aosta e dall'A.N.P.I..
Questa è una prima considerazione, una festività nazionale con
organismi istituzionali che hanno dato il loro patrocinio.
Seconda considerazione rafforzativa: la data del 25 aprile si
connota come festa nazionale della Repubblica italiana per
commemorare la liberazione dell'Italia dall'occupazione
nazifascista e tale ricorrenza si celebra dal 1946, su proposta
dell'allora Presidente del Consiglio Alcide De Gasperi, poi
attraverso un decreto legislativo luogotenenziale emanato da
Umberto II di Savoia e poi avanti finché nel 1949 la ricorrenza
venne istituzionalizzata stabilmente quale giorno festivo, insieme
con la festa nazionale italiana del 2 giugno.
Queste informazioni storiche ci fanno capire che la Festa della
Liberazione costituisce un simbolo celebrativo, che riveste il
carattere di rappresentazione dell'intera Nazione, delle sue
istituzioni, dei corpi sociali che la compongono sino a ogni
cittadino che si riconosce nella volontà di opporsi a ogni forma di
totalitarismo e d'ingerenza nella sovranità di uno Stato,
ricordiamo che allora era in atto l'occupazione tedesca.
Quindi la celebrazione deve, per sua natura - non perché piace a
me, non perché lo dice Distort, no perché lo pensa la Lega -
possedere il carattere di universalità, di rappresentazione di
un'intera Nazione e dei suoi valori.
Alla luce di queste considerazioni, riporto l'analisi dei fatti,
chiamiamolo "Casus belli"; preciso: utilizzo questo termine in modo
ironico, perché in realtà è la volontà di trovare delle formule, le
migliori formule possibili da assegnare agli eventi che
rappresentano l'istituzionalità di una festa nazionale.
Il momento celebrativo tra la deposizione della corona al
Giardino della rimembranza in Via Festaz e il trasferimento in
corteo in Piazza Chanoux si è svolto, in accompagnamento musicale
da parte della banda municipale che ovviamente a nome di tutti
ringrazio, però esclusivamente sul tema, ripetuto a più riprese, di
"Bella ciao".
Abbiamo utilizzato questo termine "Esclusivamente". Questo
avverbio è il cuore dell'interpellanza.
Per la durata del corteo, si è intonata quindi esclusivamente a
più riprese una canzone, - tra l'altro, e lo posso dire
tranquillamente come figlio di un ufficiale delle Brigate
Garibaldine, ma posso dirlo soprattutto a nome dell'evidenza
istituzionale e dell'evidenza storica -, una canzone introdotta
artificialmente nel repertorio partigiano, con vari passaggi
cronologici tra il 1953 e il 1964.
Ora ci sono fior di testimonianze, ma questa notizia che do è
del tutto evidente.
Durante il corteo, al quale erano presenti tutti gli organismi e
le figure istituzionali che rappresentavano il senso della festa
nazionale, non si è quindi dato spazio ad altre intonazioni di
ambito tematico; ovviamente questo è stato, senza dubbio, frutto di
una scelta organizzativa.
Allora la riflessione, dal punto di vista proprio dell'obiettivo
di quest'interpellanza, è che una logica normale di protocollo, di
cerimoniale, prevede che l'accompagnamento musicale di un corteo a
carattere istituzionale merita una selezione di temi coerente
all'istituzionalità della cerimonia, rappresentando per il
particolare evento del 25 aprile l'universale carattere
patriottico.
Questi termini, l'universale carattere patriottico, potrei fare
anche una disquisizione filosofica che risparmio all'aula sul senso
degli universali, sul concetto dell'universale, però è proprio
questo, l'universale carattere patriottico, in onore a
quell'attività militare che ha condotto alla liberazione del 25
aprile del 1945.
Ricordo, appunto, per il fatto che dove si può attingere a un
repertorio più corretto per questo senso di universalità della
celebrazione, che tra gli attori della liberazione compaiono in
primis i reparti dell'Esercito Italiano, affiancati in particolare
nel Nord Italia, da formazioni partigiane di matrice monarchica,
liberale, cattolica, oltre che socialista e comunista.
In Valle d'Aosta, in particolare, le formazioni partigiane hanno
beneficiato del contributo dato dall'addestramento proveniente
dalla Scuola militare alpina e dai reparti del Battaglione Aosta,
questa è storia della nostra comunità.
Ora alla luce di queste considerazioni storiche e istituzionali
di cerimoniale, di protocollo, e non di carattere politico,
chiediamo al Governo regionale: "Se la scelta dell'intonazione
esclusiva e a più riprese della canzone "Bella ciao" sia stata
condivisa con gli enti patrocinanti" e "Se si ritiene che la scelta
di tale tema esclusivo ripetuto costituisca la formula più corretta
per rendere onore all'universalità degli attori della liberazione,
tra cui compaiono, come detto, in primis l'Esercito Italiano con la
partecipazione delle formazioni di matrice monarchica, liberale,
cattolica, socialista e comunista".
Terzo quesito: "Quali siano le intenzioni in merito ai
suggerimenti da esprimere, in quanto patrocinante, per le scelte
future della celebrazione della Festa della Liberazione".
Ringrazio per l'attenzione e ascolto, con particolare senso
d'istituzionalità, la risposta.
Presidente -
Si è prenotato il Presidente della Regione
per la risposta, ne ha facoltà.
Testolin (UV) -
Innanzitutto, in premessa alla risposta,
mi permetto di sottolineare come quest'anno - in maniera
particolare - la commemorazione sia stata partecipata da una
popolazione interessata, attenta e l'intervento e il coinvolgimento
di molti giovani - che hanno partecipato attivamente con alcuni
interventi e con la lettura dei primi articoli della Costituzione -
abbiano fatto in modo di creare intorno a questo momento
un'attenzione, io ho trovato, più profonda rispetto a quelli che
erano gli stessi momenti vissuti in anni precedenti.
Probabilmente il fatto che si sia tornati a una piena
possibilità di avvicinarsi a questo tipo di manifestazione ha
contribuito positivamente affinché la popolazione potesse
apprezzare e meditare questo momento particolare di ricordo e di
commemorazione in maniera più attenta e più profonda. Questa è la
sensazione generale.
Riguardo alle tre domande, io mi limiterò a dare una risposta il
più puntuale possibile rispetto ai quesiti posti
dall'interpellante: in primo luogo va ricordato che la cerimonia
del 25 aprile è ufficialmente organizzata dall'Esercito con la
collaborazione in primis del Comune di Aosta e della Regione e
dell'A.N.P.I..
In secondo luogo potrebbe essere interessante, dopo quasi 80
anni, rimuovere e placare le diatribe ed evitare anche i
travestimenti storici come il fatto che la Liberazione sia stata
esclusivo merito dell'Esercito Italiano oppure le polemiche
pretestuose, come l'identificazione errata tra Resistenza e
Comunismo.
Quindi per rispondere alle domande, il programma musicale delle
celebrazioni del 25 aprile è stato condiviso tra tutti i soggetti
richiamati in precedenza, oltretutto identico a quello degli anni
scorsi. Detto programma ha comportato il trasferimento della banda
municipale dalla sede al Giardino della Rimembranza con l'utilizzo
del solo tamburo per cadenzare il passo.
Al Giardino della Rimembranza sono stati eseguiti "Il Piave" e
"Il Silenzio", a seguire, da fermi e poi durante il tragitto fino
in Piazza Chanoux, è stata eseguita "Bella ciao". In Piazza Chanoux
sono stati eseguiti "l'Inno di Mameli, il Piave, il Silenzio,
Montagnes Valdôtaines" e solo a manifestazione ufficiale conclusa è
stata eseguita nuovamente "Bella ciao", quindi non si può dire
eseguita in maniera esclusiva e a più riprese.
Si potrebbe osservare, peraltro, che nella stessa misura è stato
eseguito l'altro brano, "Il Piave" che è stato adottato per un
breve periodo come inno italiano, dopo l'istituzione del 1943, in
sostituzione della "Marcia reale", ma ricorda fatti storici del
giugno del 1918.
Allo stesso modo, anche se lo è diventato negli anni '50, oggi
"Bella ciao" è considerata unitamente l'inno della Resistenza e
della Liberazione e contestarne l'esecuzione non serve a spostare
l'attenzione dal fatto che il 25 aprile del 1945 l'Italia è stata
liberata dal nazismo e dal fascismo che come scriveva Roberto
Bobbio: "nonostante vent'anni di governo stabile, non ha risolto
nessuno dei grandi problemi nazionali. In più, dopo aver cacciato
il Paese in una guerra tremenda e ingiusta, l'ha portato di
disastri in disastri alla sconfitta finale, lasciando il Paese
devastato, sconvolto, percorso da due eserciti stranieri che se lo
sono conteso palmo a palmo.
Presidente -
Per la replica, consigliere Distort.
Distort (LEGA VDA) -
Innanzitutto solo una chiarezza:
minimamente io intendo contestare l'esecuzione di questo canto,
minimamente; quello che io osservo è fondamentalmente il fatto che
durante una marcia, durante un corteo, sia stato intonato
esclusivamente questo canto. Tra l'altro chi comunque ha svolto
un'attività militare, conosce perfettamente il ruolo semantico
della marcia. Momento dinamico della marcia accompagnato da un tema
musicale ha un significato molto forte e il fatto che ci sia stata
un'esclusività, ribadisco, esclusività, per conto mio è
riduttivo.
Non è contestazione, è analisi, semplicemente.
Poi lo spirito che anima, quindi non è minimamente di
contestazione, non è di polemica, assolutamente, ma è un desiderio
di miglioramento delle formule. Probabilmente si potrebbe anche
pensare che io abbia un'ossessione di perfezionismo - liberi di
pensare, anche i giornalisti di poter diffondere questa notizia -
però è questo l'obiettivo.
Io, tra l'altro, per quanto riguarda la sua risposta, Presidente
Testolin, noto una certa abilità nell'evitare di turbare una parte
politica che, tra l'altro, compone la sua maggioranza, così come
anche di evitare la gogna mediatica che, probabilmente, una certa
stampa tenderà a riportare.
Comunque, ribadisco, la nostra posizione è una posizione che
riconosce nella forma la sostanza; l'abbiamo detto in tanti casi in
quest'aula e quindi il modo in cui viene celebrata, il modo in cui
viene gestita una ricorrenza è estremamente importante nella
forma.
Rimane la domanda a cui però non mi ha risposto: "È stata
condivisa questa scaletta con chi ha patrocinato?" Perché il
patrocinio prevede tutta una serie di opere e di attività che sono
conseguenti e sicuramente è fondamentale ovviamente la condivisione
dei dettagli.
Io ho la sensazione che questo non sia avvenuto.
Allora, a pro futuro, magari un lavoro più d'équipe, più
condiviso, sarebbe auspicabile.
Lascio lo spazio al collega Perron per un'ulteriore replica.
Presidente -
Per il minuto restante, consigliere Perron
ne ha facoltà.
Perron (LEGA VDA) -
Solo per una brevissima post fazione
a quanto ha già detto chiaramente il collega Distort, volevo solo
fare un'annotazione e un'esortazione anche ai colleghi, in
particolare alla Giunta. La scorsa settimana, o dieci giorni fa,
proprio con il collega Distort sono stato al Comune di
Pont-Saint-Martin che ha fatto una lodevole iniziativa di tipo
storico, in particolare è stato chiamato il professor Gianni Oliva,
che è uno storico professore universitario, sul tema proprio del
periodo che si è succeduto al 25 aprile e anche prima, dall'8
settembre in poi, il titolo del suo libro è "Il purgatorio dei
vinti, la storia dei prigionieri fascisti nel campo di Coltano", io
avevo già di suo "La bella morte - Gli uomini e le donne che
scelsero la Repubblica sociale".
È stata una bella serata e, tra l'altro, questo professore
piemontese, invito anche l'assessore alla cultura Guichardaz... su
questo anche per i prossimi anni tenga a mente, tra l'altro quello
è un uomo di Sinistra, ho guardato adesso un attimo il suo
curriculum, credo che nel 75-80 fu Assessore in un Comune proprio
nel partito comunista. Non è nemmeno della nostra parte ma posso
dire che la sua disamina storica, io già lo conoscevo, è
inappuntabile e ha sollevato dei temi che spesso vengono dibattuti,
ovviamente sono temi caldi per tutto il Paese, perché ci fu una
guerra civile nel frattempo in quel periodo, posso dire - senza
aver nulla da guadagnare nella mia parte politica, ma per rigore
storico - che è un professore che sarebbe interessante sentire,
tenetelo a mente per le prossime iniziative culturali perché c'è un
rigore storico che è inappuntabile, inconfutabile e credo che
potrebbe dare degli ulteriori spunti su un periodo dibattuto, caldo
e che è stato anche oggetto di tante appropriazioni culturali.
