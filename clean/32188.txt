Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 989 del 27 gennaio 2010 - Resoconto
OGGETTO N. 989/XIII - Interrogazione: "Iniziative finalizzate
alla sensibilizzazione del fenomeno migratorio".
Interrogazione
Richiamata la delibera n. 3801 del 31 dicembre 2009 con la
quale viene approvato l'acquisto di una serie di copie del volume
"Dossier Statistico Immigrazione Caritas/Migrantes 2009 XIX
Rapporto" e la realizzazione di un piano congiunto di
sensibilizzazione all'immigrazione attraverso la collaborazione con
la Caritas e altri enti;
Preso atto che tale iniziativa si pone l'obiettivo di far
conoscere i dati sulla realtà migratoria valdostana ad un numero il
più possibile ampio, in modo da porre le basi per ragionamenti e
orientamenti condivisi sul fenomeno dell'immigrazione;
Considerato che il fenomeno immigratorio è in costante
aumento in Valle ed è ormai indispensabile elaborare nuove
politiche in grado di affrontare il problema secondo tutte le sue
sfaccettature, culturali, linguistiche, religiose ed etniche e che
tale volume può rappresentare una base di partenza;
i sottoscritti Consiglieri regionali
Interrogano
l'Assessore competente per sapere:
1) che tipo di iniziative verranno organizzate per la
sensibilizzazione del fenomeno migratorio e qual è il messaggio che
si vuole trasmettere;
2) a chi l'Assessorato intende rivolgersi maggiormente con
questo tipo di iniziative, ovvero se le iniziative saranno rivolte
a tutta la popolazione oppure ai soggetti interessati (scuole,
enti, istituzioni, associazioni, ecc.);
3) se allo stato attuale esistono per il 2010 ulteriori
progetti o iniziative sull'argomento dell'immigrazione e in che
cosa consistono.
F.to: Zucchi - Lattanzi - Tibaldi
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Un aspetto molto
delicato, questo dell'immigrazione, che interessa non solo lo Stato
italiano, ma tutta la Comunità europea. Interessa anche la nostra
Regione, quindi è corretto chiedere quali siano le iniziative e gli
atteggiamenti del Governo regionale.
È stato preso lo spunto per l'acquisto di questo "Dossier
Statistico Immigrazione Caritas/Migrantes 2009 XIX Rapporto"
e, proprio in occasione di questo acquisto, l'Assessorato
della sanità ha previsto, in collaborazione con il Centro IDOS,
Centro studi e ricerche di Roma, l'attivazione di un rapporto di
collaborazione fra il suddetto Centro e la Regione Valle d'Aosta
nella realizzazione di un piano congiunto di sensibilizzazione
all'immigrazione, due eventi, tramite la rete Caritas/Migrantes e
le realtà socio-ecclesiali dell'area, le organizzazioni sociali ed
un rappresentante del dossier che interverrà alla presentazione del
rapporto territoriale sull'immigrazione. La scelta da parte di
Caritas/Migrantes dello slogan "conoscenza e solidarietà", è un
invito a soffermarsi sull'impatto che l'immigrazione può esercitare
sul piano della convivenza. Nell'attuale situazione questo innesto
va gestito e non contrastato per principio, portando gli immigrati
a sentirsi inseriti nella società, a rispettarne le leggi, a
cogliere le possibilità di partecipazione e a dare tutto il loro
apporto per la crescita del paese. L'auspicio è che, come molti
paesi nel mondo hanno costruito il loro sviluppo con l'apporto
degli italiani, così anche l'Italia sappia costruire il suo futuro
con l'apporto degli immigrati in uno scambio positivo nel segno
della legalità e nel rispetto reciproco.
Per quanto riguarda
"a chi l'Assessorato intende rivolgersi
maggiormente"
... l'iniziativa sarà rivolta a tutta la
popolazione, nonché ai soggetti già coinvolti nel settore
dell'immigrazione, quindi istituzioni scolastiche, associazioni ed
enti.
"Se allo stato attuale esistono per il 2010 ulteriori
progetti o iniziative sull'argomento"
... comunico che per il
2010 l'Assessorato della sanità ha approvato iniziative rivolte al
settore dell'immigrazione mediante l'assegnazione di contributi per
progetti di mediazione interculturale presentati da istituzioni
scolastiche ed enti e l'assegnazione di contributi per progetti
relativi alla diffusione della conoscenza della lingua italiana fra
i cittadini extracomunitari a favore delle istituzioni scolastiche
ed enti. Quindi mediazione interculturale e progetti a favore della
lingua italiana. L'attività di mediazione interculturale facilita
la relazione, la comunicazione, la comprensione fra persone di
culture differenti, permettendo ai cittadini stranieri un migliore
inserimento nella società. L'attività viene svolta in prevalenza da
mediatori iscritti nell'elenco regionale aperto dalla Regione Valle
d'Aosta con competenze socio-educative, una buona conoscenza della
lingua e della cultura locale e della lingua e della cultura dei
soggetti a cui il servizio è rivolto, capaci di orientarsi sul
territorio e utilizzare i servizi. L'attività di mediazione
interculturale è importante per la formazione di una coscienza
dell'integrazione e per la sensibilizzazione degli enti preposti ad
operare il tal senso.
Infine, ma non per importanza, l'Assessorato finanzia l'80
percento delle spese sostenute dal Comune di Aosta, individuato
come capofila per l'erogazione dei servizi a favore dei cittadini
extracomunitari, servizio che si chiama CCIE, assistenza notturna,
iniziative socio-culturali, attività ad esse correlate, ai sensi
della convenzione approvata con deliberazione della Giunta
regionale n. 1783 del giugno 2007, fra Comune di Aosta e Comuni di
Châtillon, Morgex e Verrès, per la gestione di questo Centro che, a
decorrere dal 1° gennaio 2008, ha esteso le sue funzioni su tutto
il territorio regionale. La spesa a carico della Regione, pari
all'80 percento della spesa complessiva sostenuta dal Comune di
Aosta è stata, per il 2008, di 291.145,46 euro e quella prevista
per il 2009, di 334.480 euro. La spesa viene liquidata su
rendicontazione il 1° settembre dell'anno successivo.
Queste sono le iniziative che sono in essere, cercando di
portare avanti una politica d'integrazione nell'ambito della
legalità, un fenomeno che abbiamo potuto discutere quando c'è stata
la presentazione da parte mia del rapporto sulle politiche sociali
in crescita, e in crescita anche importante nella nostra Regione.
Trovo quindi corretta anche questa interrogazione, perché ci
permetterà in seguito di confrontarci in modo serio
sull'argomento.
Président
- La parole au Conseiller Zucchi.
Zucchi (PdL)
- Come è stato fatto notare giustamente
dall'Assessore, questa interrogazione parte da questa iniziativa di
acquisto dei libri, ma ovviamente lo scopo è quello di toccare
questo argomento, molto, ma molto importante, che si può definire
riduttivo se discusso nell'ambito dei tempi concessi da
un'iniziativa qual è un'interrogazione. Pertanto, riallacciandomi
alla fase terminale dell'intervento dell'Assessore, saremo molto
lieti se su questi temi, al di là dei contenuti che sono già stati
sviscerati diverse volte in quest'aula, si potesse nuovamente
affrontare questo fenomeno, che è di basilare importanza,
soprattutto se proiettato nel futuro.
Abbiamo sentito nelle comunicazioni del Presidente che si è
appena concluso il viaggio di una nutrita schiera di consiglieri e
di rappresentanze istituzionali a Parigi, dove è stato
opportunamente ricordato il significato e il senso storico del
nostro popolo, che in una prima fase ha emigrato, si è spostato, e
quindi ha potuto essere accolto negli altri paesi, così come è
stato rimarcato più volte, in quest'aula, quanto questa Regione sia
stata capace - soprattutto nel secolo scorso - ad adottare delle
politiche di grande integrazione.
È notorio, la mia stessa presenza qua, ma anche quella di altri
colleghi che siedono in quest'aula, sono il frutto di
un'integrazione che la Valle d'Aosta ha saputo compiere nel passato
nelle varie comunità che nel tempo si sono portate nella nostra
regione, che hanno avuto accoglienza, si sono ampiamente integrate:
penso alle comunità più importanti come quella calabrese, come
quella veneta che nel tempo si è portata nella nostra regione e che
ha saputo recepire, si è integrata alla perfezione nel nostro
tessuto economico e sociale, contribuendo in una maniera molto
fattiva a quelle che sono state le fortune della nostra regione
medesima. Ed ecco che nel nuovo millennio, nel nuovo secolo che si
sta profilando, esaurita la fase di carattere nazionale, occorre
pensare alle politiche che vogliamo pensare anche in chiave
regionale, perché - come è stato ricordato - non si tratta soltanto
di politiche europee, ma anche di politiche regionali in questo
settore. Questioni che sono anche dibattute in queste ore a livello
internazionale, abbiamo visto anche ieri delle prese di posizione
da parte del Presidente francese e quindi queste problematiche sono
ineludibili ed è bene che questo Consiglio le affronti nelle dovute
maniere. Penso anche alle iniziative che spero la commissione
competente, presieduta da Gianni Rigo, possa farsi promotrice,
insieme al Governo e ai consiglieri tutti, di un approfondimento
delle politiche dell'immigrazione che vogliamo e che noi pensiamo
per il futuro, perché credo che sia - come dicevo prima -
ineludibile che su questo argomento ci si debba spingere di
più.
Certo è che in 5-10 minuti l'Assessore ha fatto alcuni passaggi
che mi auguro possano essere approfonditi, sono lieto di avergli
sentito dire che da un punto di vista dell'indirizzo si vada
comunque in un senso di accoglienza, così come è stato fatto nella
comunità italiana anche nei confronti delle comunità che vengono da
fuori del nostro paese, sempre nell'ottica del rispetto della
legalità, dell'integrazione. Quindi sono stato lieto nell'ascoltare
gli indirizzi, le politiche - che certamente il nostro gruppo
condivide - che sono orientate all'integrazione, ma al tempo stesso
all'apprendimento delle nostre regole, dei nostri costumi, dei
nostri usi, perché solo in questo modo potremo adottare, così come
è avvenuto in passato, una politica seria che vada ad integrare
perfettamente quelle che sono, sì, delle religioni, degli usi e dei
costumi diversi, ma che piano piano, nella logica che noi vogliamo
e che quanto meno noi pensiamo, debbano andare giocoforza in quella
direzione, non certo nella direzione di mantenere distinte le
culture, gli usi e i costumi, come purtroppo in certi casi è
avvenuto.
Ben vengano quindi le iniziative che sono state annunciate nel
senso di favorire l'apprendimento della nostra lingua, favorire
l'apprendimento delle nostre tradizioni, dei nostri usi, dei nostri
costumi, meno alle politiche che sono state sempre quelle del
mantenimento della separazione delle lingue, quindi più italiano,
più francese, certamente meno traduzioni arabe e meno mediazione e
mantenimento della separazione, perché credo che su questa strada
tutti noi abbiamo una sfida ineludibile, anche perché la vita
quotidiana ci ha ormai portato a prendere atto che su questa strada
non possiamo metterci con la testa sotto la sabbia, anzi, dobbiamo
favorire questo processo d'integrazione, almeno come vogliamo che
venga indirizzata da noi stessi.
