Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1055 del 15 gennaio 1985 - Resoconto
OGGETTO N. 1055/VIII - INIZIATIVE DI SOLIDARIETA' CON IL
POPOLO AFGHANO. - APPROVAZIONE DI MOZIONE.
PRESIDENTE:
Do lettura della mozione presentata dal
Consigliere Aloisi:
MOZIONE
CONSIDERATO che da oltre 5 anni continua l'occupazione del
territorio della Repubblica Afghana da parte delle truppe
sovietiche, con effetti devastanti sulla vita nazionale e sulla
stessa esistenza del popolo afghano martoriato dagli invasori;
VISTO che, di fronte agli oltre 700.000 patrioti afghani,
martiri della libertà, si è registrato altresì un elevato numero di
perdite di soldati sovietici, che già supera le 50.000 uniti, con
grave detrimento degli stessi familiari abitanti nell'URSS;
RITENUTO che il continuo esodo di gran parte del popolo afghano
nelle regioni e nelle nazioni confinanti rischia di compromettere
per sempre l'identità culturale, etnica e sociale di un popolo, da
sempre fiero e libero, ed oggi invece sottomesso dal fantoccio
comunista Karmal, proconsole imposto dall'imperialismo sovietico
per la sua fedeltà ai principi marxisti-leninisti;
DI FRONTE all'impietoso e disumano comportamento dello stesso
Karmal, che non ha esitato a trucidare i suoi concittadini pur di
compiacere la politica espansionistica di Mosca;
SCONVOLTO dalla strage di un intero villaggio dove sono stati
massacrati, bruciati vivi ed uccisi 24 tra donne, vecchi e
fanciulli innocenti, la cui unica colpa è stata quella di aver
offerto un pezzo di pane ai combattenti per la libertà;
Il Consiglio regionale
della Valle d'Aosta
DELIBERA
1) di invitare il Governo della Repubblica a promuovere i passi
necessari per favorire la fine dello sterminio del popolo
afghano;
2) di chiedere altresì al Governo della Repubblica di promuovere
azioni unitarie di sostegno e di aiuto per i fratelli
dell'Afghanistan;
3) di inviare una protesta ufficiale del Consiglio regionale
della Valle d'Aosta, sia al Ministro degli Esteri italiano, per i
silenzi sin qui operati sul fronte dello sterminio, sia al
rappresentante diplomatico della Repubblica Afghana, affinché
conosca fino in fondo lo sdegno unanime del popolo valdostano per
la lotta fratricida incoraggiata e diretta dal fantoccio comunista
Karmal.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Come ben sapete, il 27 dicembre scorso
è stato il quinto anniversario dell'invasione sovietica
dell'Afghanistan; penso che la data non debba passare inosservata,
perché non possiamo dimenticare quel che succede in quella parte
del mondo.
Cinque anni fa l'armata rossa occupava Kabul: da allora ci sono
stati 1,5 milioni di morti, 5 milioni di profughi, massacri,
bombardamenti, stragi compiute con gas nervino e al napalm.
Nonostante la presenza della forza militare sovietica, i
guerriglieri anticomunisti controllano 180% del territorio
nazionale, migliaia di ragazzi fra i 7 e gli 8 anni vengono
deportati nelle repubbliche asiatiche della Russia per essere
sottoposti all'indottrinamento ideologico. E' questo il bilancio
sconvolgente di 5 anni di guerra in Afghanistan, è questo il
calvario di un popolo che rischia l'annientamento pur di non
arrendersi all'invasore sovietico: un'allucinante teoria di orrori
e di violenze consumate a buon mercato, con ritmo ossessivo, contro
un paese che ha saputo tornare a combattere con le armi che furono
dell'antica tradizione guerriera delle sue tribù, vecchi fucili
contro sofisticati armamenti.
Se le cose dovessero continuare così, assisteremmo ad un
massacro dalle dimensioni apocalittiche con sempre più vittime, sia
fra la popolazione afghana sia fra i soldati dell'armata rossa.
E' di alcuni giorni fa l'atroce notizia che un intero villaggio
è stato bruciato: donne, vecchi, bambini trucidati. Ce n'è quanto
basta perché ognuno di noi si ponga qualche domanda: per esempio,
come mai, di fronte ad una tragedia di simili proporzioni,
dell'Afghanistan si parla poco o nulla? Dove sono finiti i numerosi
intellettuali di sinistra che facevano continuamente firmare
petizioni contro la presenza dei marines nel Vietnam? Perché ora
non sentono il bisogno di farsi sentire in ugual misura, contro i
sovietici che occupano Kabul? Dove si nascondono quei piagnucolosi
protestatari, sempre solerti ad inscenare gazzarre, al grido di
"morte agli imperialisti americani"? E quei pacifisti che per molto
meno si strappano le vesti?
Il silenzio che avvolge quella guerra dimenticata non è meno
crudele dei morti ammazzati che per noi occidentali non hanno un
nome; ecco l'occidente che, nuovamente di fronte all'impertinente
sfida comunista, abbassa la testa e fa finta di non vedere,
l'occidente che con i suoi complessi e con i suoi compromessi si
abbandona al sonno dell'indifferenza.
Intanto la tragedia si consuma vergognosamente e non ci si rende
conto che si diventa complici del genocidio di un intero
popolo.
E' lecito chiedersi che cosa aspetti l'ONU ad intervenire,
questo fantasma che sembra buono per tutti e per nessun uso al
tempo stesso: a quando il riconoscimento della resistenza
afghana?
Quel che occorre oggi è una mediazione che porti al tavolo delle
trattative, senza privilegi per nessuno, le parti in causa,
riconoscendo agli afghani il diritto alla loro indipendenza.
Da questo Consiglio deve essere espressa la volontà unanime
dell'intero popolo valdostano di condannare il genocidio che si sta
consumando in Afghanistan nella più assoluta indifferenza.
La mia mozione ha un unico scopo: al di là delle ideologie e
degli schieramenti politici, ricordiamoci che da cinque anni un
intero popolo è vittima della sperimentazione delle più micidiali
armi chimiche in dotazione all'armata rossa.
La nostra volontà deve essere una sola: non essere complici
della congiura del silenzio, essere vicini ad un popolo che lotta
per la propria libertà, per la propria indipendenza e per la
propria sopravvivenza.
PRESIDENTE:
Ha chiesto di parlare il Consigliere
Segretario Tamone; ne ha facoltà.
TAMONE - (U.V.):
Evidemment quand un peuple ne peut plus
s'exprimer, est soumis à des attaques du genre duquel nous parlons
aujourd'hui. Nous aussi nous sommes très touchés et nous ne pouvons
qu'exprimer toute notre considération pour la lutte que les afghans
sont en train de soutenir contre l'Union Soviétique.
C'est quand même réconfortant pour nous, au-delà du fait qu'ici
il y a des victimes humaines, constater que des petits peuples tels
que l'Afghan, vis-à-vis du peuple russe, arrivent finalement à
contenir le grand monstre qui en ce moment domine le globe. Cela
est réconfortant dans le sens que cela donne aux minorités un
espoir malgré tout, et dans ce sens on devrait aussi regarder,
au-delà des drames qui se passent actuellement en Afghanistan, ce
problème.
De ce fait nous avons regardé avec intérêt à la motion qui a été
présentée aujourd'hui par le Conseiller Aloisi, mais en même temps
nous retenons que la motion ne puisse pas être acceptée dans son
texte originaire parce qu'elle contient des considérations, ainsi
que des nouvelles, qui ne peuvent pas être prouvées.
Nous croyons qu'il s'agit d'un problème très complexe, sur
lequel on devrait discuter longuement avant d'établir où se situe
la vérité, même si les nouvelles qui arrivent en occident sur ce
qui se passe en Afghanistan sont bien contrôlées et vous savez
d'ailleurs les vicissitudes qui se sont passées sur la peau du
journaliste de "Le Monde", qui avait essayé d'entrer en
Afghanistan. Cela démontre que les nouvelles qui nous arrivent sont
difficiles à contrôler et ce n'est pas le cas qu'un Conseil
régional s'exprime sur la base de nouvelles inexactes.
A cet effet nous avons voulu amender la motion de M. Aloisi en
présentant un texte qui la substitue (tous les Conseillers l'ont
reçu) là où on dit les mêmes choses qui sont contenues dans la
motion, mais quand même d'une façon moins inexacte. Tous les
groupes du Conseil ont voulu signer ce texte et je crois que
d'ailleurs le Conseiller Aloisi sera d'accord aussi sur cette
motion amendée. Je pense que le Conseil à l'unanimité voudra voter
cette motion, qui dans la partie délibérative contient une
affirmation fondamentale: l'invitation au gouvernement soviétique à
se retirer de l'Afghanistan.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il problema della discussione delle
mozioni, è ormai chiaro, è legato al nostro regolamento; purtroppo
le mozioni vengono in discussione solo al termine del dibattito,
per cui generalmente si hanno margini molto stretti anziché
disporre del tempo sufficiente per sviluppare un dibattito
adeguato. Pertanto penso che converrà rivedere il regolamento: le
mozioni potrebbero trovare spazio in altri momenti, magari dopo le
ratifiche e prima delle proposte di legge, altrimenti rischiamo di
avere uno strumento vuoto. Questo è il motivo per cui anche mozioni
interessanti quali quelle prima proposte dai Consiglieri della D.C.
risultano un po' soffocate dalla logica del regolamento.
Sulla mozione presentata dal Consigliere Aloisi facciamo una
considerazione: crediamo che il Consiglio regionale quando vuole
dare un voto, esprimere un'opinione su fatti che riguardano altri
paesi, debba mantenersi il più possibile al di sopra delle logiche
di parte, degli indirizzi di tipo ideologico, dei toni
propagandistici. Ci sembra che il testo che è stato presentato con
primo firmatario il Consigliere
Segretario Tamone, sottoscritti dagli altri Gruppi del
Consiglio, abbia queste caratteristiche.
Crediamo che non serva a nessuna parte politica presentare in
Consiglio un'iniziativa su questi argomenti che abbia un taglio
strettamente di parte. Se il Consiglio regionale vuole esprimersi
deve avere la capacità di analizzare complessivamente la situazione
esistente su questo pianeta in cui la logica dei blocchi è presente
sia da una parte sia dall'altra, in cui sia gli Stati Uniti sia
l'Unione Sovietica non perdono occasione per mantenere la propria
influenza con tutti i mezzi possibili.
Abbiamo sentito prima considerazioni su questo tipo di
intervento in Afghanistan che condividiamo. Riteniamo che questo
popolo abbia il diritto di auto-determinarsi e crediamo che l'URSS
abbia commesso un grave errore, sempre nella logica del dominio,
nell'occupare questo territorio; crediamo che altrettanto
incomprensibili siano i veti posti dagli USA allo sviluppo del
Nicaragua.
Riteniamo però che una Regione come la nostra debba portare il
suo contributo alla distensione ed alla comprensione fra i popoli,
allo sviluppo della dignità e della possibilità di vivere di
ciascuna nazione, senza schierarsi in un senso o nell'altro e
stando sempre dalla parte della libertà, della democrazia, del
diritto di ogni paese a vivere in modo civile e decoroso.
Se riusciremo ad intervenire e a fare pressione affinché il
governo sovietico ritiri le sue truppe e il governo italiano porti
il suo contributo alla causa della distensione, avremo fatto
qualcosa di utile. Altri tipi di ordini del giorno o di mozioni
possono soddisfare quelli che li presentano ma non sarebbero
l'espressione di un livello adeguato da parte del Consiglio
regionale.
Perciò voteremo a favore del testo presentato da diversi
Consiglieri e voteremo contro, se non sarà ritirata, la mozione
presentata dal M.S.I..
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Tengo a fare una precisazione: posso
accettare alcuni emendamenti al testo presentato dal M.S.I., come
concordato con altre forze politiche, anche se ritengo che il testo
presentato originariamente fosse stato analizzato fino all'ultima
parola - per esempio, quando dico "da sempre forte e libero, oggi
invece il popolo afghano è sottomesso dal fantoccio comunista
Karmal imposto dall'imperialismo sovietico" sto dicendo una verità,
altrimenti i casi sono due: o vogliamo nascondere le cose o
vogliamo essere sinceri fino in fondo! - poiché nessuno può
smentire il fatto che Karmal è stato posto al potere dall'armata
rossa dopo l'uccisione dell'altro Presidente.
Quando affermo nella mozione di inviare "una protesta ufficiale
sia al Ministro degli Esteri italiano per i silenzi sin qui operati
di fronte a questo tipo di sterminio" parlo di una realtà, quindi
tengo a chiarire questo aspetto: sono disposto ad accettare gli
emendamenti concordati proprio perché non voglio strumentalizzare
questo problema che, come giustamente ha detto il Consigliere
Mafrica, deve restare al di sopra delle ideologie. Però non accetto
di dover ritirare la mia mozione perché venga presentato un ordine
del giorno e mi pare che questa sia una questione di correttezza,
oltre che da parte mia, anche da parte vostra.
Invece darò voto favorevole sulla mozione presentata dal M.S.I.
nel testo emendato.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Très brièvement pour confirmer qu'il
s'agit de ce que vient de dire le Conseiller Aloisi, c'est un
amendement à la motion qu'il a présentée.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Per dire che accetto gli emendamenti
proposti alla mozione presentata dal M.S.I..
PRESIDENTE:
Metto in approvazione la mozione in oggetto
nel testo sostitutivo che recita:
MOZIONE
CONSIDERATO che da 5 anni continua l'occupazione del territorio
della Repubblica Afghana da parte delle truppe sovietiche, con
effetti tragici sulla vita nazionale e sulla stessa esistenza del
popolo afghano;
RICORDATE le tante vittime, soprattutto fra la popolazione
afghana, ma anche fra i soldati sovietici, ancora una volta causate
dall'aberrante logica della spartizione del mondo in zone di
influenza;
RITENUTO che debba aver fine il doloroso esodo del popolo
afghano, che rischia di compromettere per sempre l'identità
culturale, etnica e sociale di un popolo da sempre fiero e
libero;
ALLO SCOPO di evitare nuovi gravi episodi in cui spesso vengono
coinvolte, oltre ai militari e ai guerriglieri, anche le
popolazioni civili e di rimuovere un fattore che ostacola il
processo di distensione internazionale;
Il Consiglio regionale
della Valle d'Aosta
DELIBERA
1) di chiedere al governo sovietico di porre fine
all'occupazione militare dell'Afghanistan;
2) di invitare il governo della Repubblica a promuovere tutti i
passi necessari per favorire il ritiro delle truppe sovietiche ed
alleviare le sofferenze del popolo afghano;
3) di inviare copia del presente documento all'ambasciatore
sovietico, al Presidente del Consiglio dei Ministri ed al Ministro
degli Esteri.
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
