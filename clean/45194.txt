Classificazione
FINANZA REGIONALE E LOCALE
Finaosta



Oggetto del Consiglio n. 1993 del 3 novembre 2022 - Resoconto
OGGETTO N. 1993/XVI - Interrogazione: "Informazioni relative
all'eventuale copertura del posto di dirigente responsabile del
credito da parte di Finaosta SpA." e Interpellanza: "Azioni
conseguenti al rigetto del ricorso promosso da Finaosta SpA presso
la Corte di Appello di Torino in relazione ad una procedura per
l'assunzione di un dirigente".
Bertin (Presidente) -
Alla presenza di 28 consiglieri,
riprendiamo l'ordine del giorno. Siamo all'analisi dei punti n. 11
e 28, vale a dire l'interrogazione n. 11 e l'interpellanza n. 28
che sono affrontate congiuntamente. Per l'illustrazione
dell'interpellanza, il consigliere Aggravi si è prenotato, ne ha
facoltà.
Aggravi (LEGA VDA) -
L'interpellanza ha sostanzialmente
due temi che riguardano grossomodo la stessa realtà e prende avvio
da una doppia notizia che è apparsa all'onore delle cronache lo
scorso 20 ottobre. La prima riguarda la sentenza con la quale la
Corte di Appello di Torino ha respinto il ricorso promosso da
Finaosta sulla sentenza del Giudice del lavoro di Aosta, con cui
era stata cancellata la procedura svolta per l'assunzione di un
dirigente. A proposito di questo fatto non vorrei tornare su quello
che è anche emerso in alcune sedute di Consiglio, poi ripreso dalla
stampa: il discorso delle prove de-anonimizzate, i vari rilievi,
rumors
e non solo che sono usciti per quello che riguarda
anche delle valutazioni che i competenti organi della partecipata
hanno fatto sul tema di quella selezione, così come anche le
considerazioni e le sentenze del Giudice del lavoro e ora della
Corte di Appello di Torino.
Su questo punto l'interpellanza chiede quali siano le
conseguenze, nonché gli effetti, della richiamata sentenza della
Corte di Appello di Torino, ma soprattutto direi che cosa intenda
fare la finanziaria regionale a fronte della richiamata sentenza,
in particolar modo con riferimento alla situazione di vacanza della
figura per cui la selezione cancellata era stata promossa. Mi
immagino già che la risposta che potrebbe arrivare su questo punto
sia: la finanziaria aspetta le motivazioni della sentenza; ormai
siamo diventati un po' tutti esperti su quest'aspetto. Però la
seconda domanda poco dipende - a mio giudizio - dall'attesa delle
motivazioni, perché c'è un fatto: si promuovono delle selezioni, in
particolare in quel caso erano due, per due figure apicali se non
importanti nella struttura della finanziaria, una si occupava e si
deve occupare di amministrazione, quindi tutto quello che non è un
ruolo banale, anzi, è un ruolo fondamentale, soprattutto in un ente
vigilato anche per tutte le comunicazioni che vengono fatte alle
autorità di vigilanza, e personalmente qualcosa ne so, quindi sono
vicino a quella persona e al lavoro che deve fare, e dall'altra
parte chi si dovrebbe occupare della parte produttiva, quindi del
credito, che è altrettanto fondamentale se non indispensabile a una
realtà che, per quanto
in house
, deve produrre ovviamente
degli utili ed un ritorno. In questo caso, da quello che si è
appreso, la soluzione è stata quella di sommare e dare
l'
interim
, ridistribuire, si fa così di solito, le deleghe
ma ovviamente i carichi di lavoro sono quelli che, in realtà,
riguardano due persone; quindi capire che cosa si intende fare.
Anche in questo caso si aspetta che ci siano le motivazioni? I
tempi si allungano, le problematiche aumentano e abbiamo una realtà
fondamentale per l'economia e la comunità valdostana che agisce
zoppa, sostanzialmente.
La seconda notizia invece riguarda una società controllata dalla
finanziaria regionale, perché si apprende, sempre da notizie di
stampa, delle dimissioni rassegnate dal presidente amministratore
delegato della Cervino S.p.A., a pochi giorni dall'evento che,
purtroppo, non si terrà questo fine settimana e che è saltato, però
arrivano queste dimissioni. Non è soltanto una società controllata,
perché la persona interessata è una figura che ricopre un ruolo
altrettanto importante all'interno della finanziaria regionale. E
su questo, sempre da articolo di giornale, ci troviamo le
dichiarazioni del presidente della finanziaria regionale che dice,
rispetto al perché di questa situazione: "C'era una situazione di
servizio che era necessario riportare alla normalità".
Io ho trovato molto interessante questo passaggio per due
motivi. Non mi sovvengono le date, ma quando fu presentato il piano
di ristrutturazione di VDA Structure nelle Commissioni competenti,
ci fu giustamente presentato dal direttore di Finaosta e dal dottor
Tovagliari che seguiva il dossier e una delle considerazioni che mi
ricordo feci in Commissione, non soltanto io, era: ma lei riesce a
fare tutto? Perché dirige una partecipata della Regione, si occupa
delle altre partecipate su cui bisognerebbe fare
governance
,
che non è soltanto comandare, ma è anche controllare, verificare e
fare il lavoro che quella struttura doveva fare. Soprattutto c'è un
altro problema che si presenta, una sorta di conflitto di
interessi, cioè chi dirige la struttura che dovrebbe vigilare e
fare governance sulle partecipate, finisce per dirigerne una di
queste, e parlo soprattutto degli impianti a fune, che è una cosa
molto curiosa e un po' tipica della nostra realtà purtroppo. È
vero, siamo in pochi, le persone sono sempre le stesse, però è un
po' assurdo che la persona che si occupa di quello in quella
struttura di Finaosta, vada a dirigere una delle società su cui
poi, alla fine, deve fare governance; molto strano.
Forse era questa la situazione di servizio che era necessario
riportare alla normalità, e non lo sapevamo quando è stato
nominato? Poi oggi - questo non c'è nell'interpellanza, è emerso
successivamente - è tornato presidente Federico Maquignaz, che si
era dimesso il 18 settembre 2020 per ragioni professionali e
personali. Io non ho niente contro Federico, anzi, però mi sembra
strano che una persona che si è dimessa a suo tempo, oggi - forse
sono finite anche in questo caso le sue ragioni - torni alla
presidenza. Io mi auguro che questa volta le telecamere funzionino,
perché l'ultima volta ci sono stati un po' di problemi e gli auguro
buon lavoro. Sicuramente lui non è in una situazione di conflitto
per quello che riguarda la finanziaria regionale, perché lui in
quel caso dirige la Cervino e non ha responsabilità sulla
finanziaria regionale. Quindi chiediamo quale sia la situazione di
servizio che era necessario riportare alla normalità, richiamata da
queste dichiarazioni del presidente della finanziaria regionale. In
ultimo, se con riferimento a tutte queste situazioni, il Governo
regionale abbia dato o intenda dare specifiche indicazioni alla
finanziaria regionale volte al presidio di potenziali rischi
conseguenti.
Io non voglio passare per quello che ha preso di mira una
realtà, perché oggettivamente le notizie sono tante, le situazioni
sono tante; tra l'altro non l'ho citata, l'ho messa in premessa, ma
sicuramente l'Assessore che è persona fine l'ha colta, anche il
fatto che Finaosta ha promosso - scadeva il 28 ottobre scorso - un
avviso per la candidatura di una ulteriore componente del CdA.
Anche lì c'è una situazione che si era presentata, che si
ripresenta: c'è un tormento - io lo chiamo così - che riguarda la
finanziaria regionale dove, per carità, magari qualcuno vede i
fantasmi, io so che qualcuno lì ne vede anche tanti, perché ho
avuto anche occasione di potergli parlare, lui è venuto a parlarmi,
però diciamo che i casi sono tanti, e uno più uno più uno più uno è
una sommatoria. Alla fine della fiera, io mi chiedo che cosa sta
succedendo e soprattutto se oggi, con questa situazione, si è
tornati alla normalità; cito le parole del presidente della
finanziaria regionale.
Io penso che una realtà così debba poter lavorare più
serenamente e occuparsi effettivamente dei problemi e della
mission
che c'è nel suo statuto, perché altrimenti
aggiungiamo dossier su dossier. Soprattutto mi dico: ma allora
finisce che ci sono persone che sono sovraccaricate di lavoro, e
per assurdo c'è diciamo una
combine
tra i due ruoli e magari
altri che fanno meno, quindi cerchiamo di capire. Poi si sa - e la
chiudo così - che alcune persone sono sovraccariche di lavoro
perché se lo cercano, per varie motivazioni.
Presidente -
Risponde l'assessore Caveri.
Caveri (AV-VdA Unie) -
Cercherò di rispondere a tutte le
domande che sono state poste dalle due iniziative di sindacato
ispettivo. Una battuta sulla dimissionaria del CdA, che non è
argomento però lei l'ha evocato: la professoressa dell'Università
della Valle d'Aosta che ha dato le dimissioni, lo ha fatto per
motivi personali e anche con una giustificazione umana del tutto
comprensibile.
Ci tengo anche a dire che comunque non è facile trovare i
consiglieri di amministrazione di Finaosta. Anche se abbiamo
raddoppiato gli emolumenti, la finanziaria continua a non essere
attrattiva e questo vale in particolare, ormai per tutte le
società, per le candidature femminili: sia per i consigli
d'amministrazione che per i collegi sindacali, le candidature
femminili vanno ricercate ed è molto difficile trovare il
personale; giustissimo che ci siano le quote rosa, però in certi
casi effettivamente la questione è estremamente complessa e le
persone che sono disponibili sono poche.
Vorrei fare una premessa. Io non voglio passare per un cerbero
che fa il cattivo talvolta con alcuni concorsi delle partecipate,
però ricordo che chi ha la responsabilità sulle partecipate ha il
cosiddetto controllo analogo, che è una bestiolina abbastanza
difficile da ammaestrare, che pone delle responsabilità molto
elevate in chi interpreti questo ruolo, e lei lo sa bene perché lo
ha fatto in passato.
Comincio con una domanda che viene posta dal consigliere Marquis
e anche dal consigliere Aggravi, che riguarda chi si sta occupando
di questo ruolo. La società ha comunicato che la responsabilità
della direzione credito, sin dalla pubblicazione della sentenza di
primo grado, è stata affidata
ad interim
a un altro
dirigente interno della società, al dottor Sisto, in possesso dei
requisiti e delle competenze per ricoprire il ruolo. Le decisioni
in ordine all'individuazione di una soluzione organizzativa stabile
non possono prescindere - dice Finaosta, era abbastanza prevedibile
- dalla disamina della sentenza nella sua interezza. Quindi si
aspettano le motivazioni da parte della Corte d'Appello di
Torino.
Seconda domanda del consigliere Marquis. Finaosta ha comunicato
l'avvio di procedimenti per individuare eventuali responsabilità
interne, perché ricordo che su questo concorso si è espresso anche
l'
audit
interno dell'azienda in senso negativo, ed è la
stessa interpretazione che avevamo dato noi come dipartimento delle
partecipate, ritenendo in particolare che non ci fosse l'anonimato
nella prova scritta. Finaosta, anche su sollecitazione del collegio
sindacale, sta approfondendo la questione ma si dice di essere in
attesa della definizione del contenzioso in essere. Il costo del
contenzioso a oggi è stimabile, secondo i dati che ci sono stati
forniti, in: spese per l'assistenza di Finaosta S.p.A. in primo
grado, 27.419 euro; rimborso delle spese legali sostenute dalla
controparte, sempre del primo grado, e liquidate in sentenza, 6220
euro; preventivo dello studio legale per l'assistenza di Finaosta
post sentenza di primo grado, 21 mila euro oltre IVA e oneri
accessori, che sono ancora da corrispondere; rimborso spese legali
per il giudizio di appello, 6615 euro oltre Iva e oneri accessori,
ancora da corrispondere.
Venendo alla parte delle domande del consigliere Aggravi, è
chiaro che intanto è stata definita - ricorda Finaosta - la nullità
della procedura selettiva e, di conseguenza, la nullità del
contratto stipulato con il candidato vincitore della procedura. Si
tratterà di vedere se il giudice d'appello, ma questa è una mia
valutazione perché ovviamente la sentenza anch'io non l'ho vista,
ripercorrerà i punti molto chiari della sentenza emessa dal giudice
del lavoro di Aosta. In quel caso ovviamente ci sarà un obbligo da
parte di Finaosta di rivedere anche una serie di procedure interne.
Quindi, c'è un'attesa del deposito delle motivazioni e la seconda
domanda, alla quale ho già risposto, è quella che attualmente
questo posto comunque è coperto da altro dirigente.
Per quanto riguarda le dichiarazioni rese dal presidente del CdA
di Finaosta in ordine alle dimissioni del dottor Tovagliari, in cui
si è fatto riferimento alla "situazione di servizio che era
necessario riportare alla normalità", questo è il virgolettato che
lei stesso consigliere Aggravi ha riportato, Finaosta rileva che
questa situazione era dovuta a mere esigenze interne anzitutto
derivanti dalla necessità di far fronte a questioni riguardanti
l'organizzazione del personale di Finaosta. Il dottor Tovagliari si
è trovato - aggiungo questo - in una situazione di difficoltà dopo
la scelta di dimissioni per motivi personali, oggi gira il mondo,
del dottor Manassero, e quindi era sempre più difficile per lui
poter reggere, anche fisicamente direi, i due lavori. Questo
incarico, che era già stato definito comunque
pro tempore
, è
venuto meno proprio per una sorta di "esaurimento" del suo ruolo a
Breuil-Cervinia, dovuto appunto al doppio incarico che era molto
difficile da mantenere. Tra l'altro ricordo che la questione delle
telecamere aveva riguardato Zanetti e non Federico Maquignaz.
Federico Maquignaz è stato cooptato tenendo conto della necessità,
credo che questo anche il collega Bertschy l'abbia più volte
rimarcato, di far fronte nell'immediato alle gare di Coppa del
mondo, che purtroppo poi non ci sono state.
La quarta domanda: se il Governo regionale abbia dato o intenda
dare specifiche indicazioni alla finanziaria, volte al presidio di
potenziali rischi. Attraverso il dipartimento società enti
partecipati avevamo già avuto modo di fornire indicazioni sul
punto. In particolare, con la nota 602 in data 19 maggio 2022 la
Regione aveva comunicato alla società le criticità di compatibilità
della procedura 18, gestione del personale, versione 4, in vigore
dal primo agosto 2018, rispetto ai principi richiamati
dall'articolo 19 comma 2 del decreto legislativo 175 del 2016 e
dall'articolo 35 comma 3 del decreto legislativo 165 del 2001, con
contestuale invito e sollecito a provvedere con celerità alla
revisione e alla procedura per consentire l'applicazione alle
future procedure di reclutamento del personale. Con nota 641 in
data 6 giugno 2022 avevamo reiterato i rilievi in ordine alla
criticità emergente dalla procedura di selezione adottata da
Finaosta, indicando al contempo che ogni azione che la società
intendesse porre in essere nei confronti della sentenza di primo
grado, che ha definito il processo relativo alla procedura di
reclutamento del dirigente della direzione credito, fosse di
esclusiva responsabilità della società Finaosta. Con nota 1131 in
data 26 ottobre 2022 la Regione ha ribadito la propria posizione,
anche in ordine alle connesse responsabilità in ordine alla
medesima questione, richiedendo tra l'altro di voler trasmettere
copia della sentenza non appena le motivazioni saranno
depositate.
Sotto altro profilo, e già in parte ne abbiamo discusso, altre
indicazioni sono state inserite nel DEFR, finalizzate a
razionalizzare il complesso normativo aziendale, anche in ottica di
efficientamento dei processi interni. A ciò si aggiunga che la
bozza di allegato alla delibera attuativa della legge 20 del 2016,
che abbiamo già trasmesso alla società per una presa visione, sulla
quale la stessa ha richiesto un incontro per discutere di alcuni
aspetti qualitativi e quantitativi conseguenti alla sua adozione,
incontro che ci sarà all'inizio settimana prossima, riporta
esplicitamente, in ossequio ai principi di trasparenza e
imparzialità propri del buon agire amministrativo, estesi
dall'articolo 19 comma 2 del TULPS anche alle società a controllo
pubblico, che le procedure selettive bandite dalle società
controllate anche indirettamente dalla Regione, non possono
prevedere prove scritte riportanti sigle, nominativi e
sottoscrizioni riconducibili al candidato che effettua la
prova.
Questo lo abbiamo voluto chiarire perché effettivamente, già in
uno scorso Consiglio, ci si è interrogati su quale sia il limite
che il dipartimento delle partecipate deve avere. Ovviamente il
limite è che noi poniamo delle linee guida per avere una situazione
nel limite del possibile omogenea, poi abbiamo a lungo discusso con
alcuni colleghi per esempio del fatto che non bisogna essere degli
elefanti nella cristalleria. Per capirci, se dobbiamo assumere uno
skilifista negli impianti di risalita, non è che gli dobbiamo
chiedere chi è Pico della Morandola, ma dobbiamo sapere se
tecnicamente è in grado di dare il piattello e di far salire sulla
seggiovia. Ben diversa la questione dei dirigenti, che devono
invece avere un passaggio che definisca in maniera chiara le
proprie competenze rispetto al ruolo apicale che devono svolgere.
Questa è un po' la logica delle linee guida che dovranno essere
fatte, sia per le società dirette che per le società indirette,
questo per avere un quadro di certezze per tutti i partecipanti.
Ripeto, non è una logica invasiva di cattiveria, di inimicizia o di
antipatia nei confronti di chi oggi si trova ad avere posti di
responsabilità nelle partecipate, perché esiste in comportamenti
rispetto ai quali non ci sia assonanza rispetto alla legislazione
vigente un rischio, che non solo incombe sugli amministratori in
termini di propria responsabilità, ma incombe nel momento in cui si
ha consapevolezza dell'esistenza di situazioni che debbono essere
risolte anche su chi, in maniera apicale, ha una responsabilità
sulle partecipate.
Ringrazio per le domande che sono state poste. Il rapporto con
Finaosta è leale e chiaro, rispetto al quale anche i rapporti sia
con la presidenza che con il consiglio di amministrazione è sempre
stato all'insegna dell'assoluta schiettezza, come è necessario
avere in casi come questi. Ci auguriamo che nel prosieguo Finaosta
possa bandire nuovamente i concorsi che sono necessari, perché
sarebbe paradossale rimarcare da parte di tutti, da parte loro, da
parte del CdA, da parte del collegio sindacale, così come da parte
nostra, anche come Consiglio, tutta una serie di problematiche
legate alla fragilità di alcune delle strutture di Finaosta e non
far corrispondere, con la rapidità necessaria, la copertura dei
posti o forse anche la previsione di nuovi posti che si rendano
necessari rispetto alle diverse missioni che la Finaosta ha.
Presidente -
Per la replica, consigliere Marquis.
Marquis (FI) -
Grazie Assessore per le risposte che ha
fornito all'interrogazione che ho posto e all'interpellanza del
collega Aggravi. Per quanto mi concerne prendo atto delle
considerazioni: è del tutto evidente che a oggi, non essendoci le
motivazioni, probabilmente la società non ha ancora chiaro se
resistere o cessare il contenzioso, così come il discorso delle
responsabilità. Abbiamo ascoltato le sue parole e siamo anche
consapevoli che il controllo analogo effettivamente impone anche
all'Amministrazione regionale una particolare attenzione a queste
tematiche.
Quello che ci preme sottolineare di più come gruppo è l'aspetto
della sofferenza che ha Finaosta da questa vicenda, in termini di
funzionalità. È vero che si può riconoscere un
interim
a
un'altra figura, ma è anche vero che questo non corrisponde al
massimo sotto il profilo della funzionalità, perché è già una
società che è in una fase di riorganizzazione e una situazione
aggiuntiva come questa di difficoltà, che si protrae dal mese di
giugno del 2021, quindi ormai siamo un anno e mezzo da quando è
stata presa la decisione di bandire la copertura di questo ruolo, è
perché evidentemente c'era una forte esigenza, diversamente la
società non avrebbe provveduto in questa direzione. Quello che non
si riesce a capire piuttosto di tutta questa vicenda, è come si sia
pensato nel frattempo di non provvedere a delle sostituzioni vere e
proprie, perché effettivamente sappiamo tutti quali sono i tempi di
risposta che ci sono, le difficoltà che ha la società e soprattutto
sappiamo quello che ci si aspetta dal ruolo di questa società, che
dovrebbe essere il motore dello sviluppo, sostanzialmente il
braccio operativo, dell'Amministrazione regionale.
Quanto ai costi, facendo due rapide somme, a oggi sono già stati
spesi 80 mila euro per questa vicenda tra primo e secondo grado,
quindi anche quest'aspetto qui diventa poi non di poco conto sulla
situazione nel suo complesso.
Aspettiamo l'evolversi della situazione e terremo l'attenzione
sull'argomento.
Presidente -
Consigliere Aggravi ha la parola.
Aggravi (LEGA VDA) -
Assessore, sul discorso delle
telecamere io non facevo riferimento a Maquignaz: gli auguravo che
le telecamere questa volta funzionassero, perché nell'intermezzo in
cui lui non è stato lì, qualcosa è successo, lei l'ha ricordato,
quindi il mio era più un auspicio.
Lei ha citato due passaggi, il primo, ha parlato di
auditing
interno. In realtà era responsabile anticorruzione
ed era emerso sui giornali questo, perché sull'
audit
interna
qualche cosa andrebbe detta, ma questo io glielo lascio forse più
come non voglio dire compito a casa, però occhio anche a quella
situazione, perché l'auditing interno è diventato auditing esterno;
non si banalizzino le figure di controllo, soprattutto se dicono
certe cose. Quindi, sul dossier audit io la invito a verificare
quello che sta accadendo o potrà succedere.
Invece mi voglio focalizzare su quello che lei ha detto, cioè
lei giustamente ha parlato di controllo analogo. Qualcuno deve
capire che ci sono sì delle società di diritto privato, ma se sono
delle
in house
e bisogna esercitare il controllo analogo,
vanno gestite secondo la normativa di riferimento. Qualcuno
dovrebbe anche capire che se sui bandi di concorso vengono scritte
alcune cose o altre no, vanno rispettate. Abbiamo parlato del
discorso delle sigle delle prove e ho apprezzato il passaggio in
cui lei giustamente diceva che bisogna anche comprendere qual è la
finalità di una selezione, chi è che stiamo assumendo.
Questo vale anche
pro futuro
per altri assessori o altre
partecipate, che però non vedo in aula, ma al di là di questo poi
ci torneremo, magari il prossimo Consiglio. Però al di là di
questo, io ho apprezzato questo passaggio, perché se devo assumere
un dirigente, devo anche capire se questo dirigente non solo sa
leggere, ma sa anche scrivere, perché non è una situazione banale,
e magari se devo assumere un dirigente del credito, devo capire se
ne sa di credito, se sa cosa è un
cash flow
, se sa cos'è un
VACC, se sa cos'è un
discount transaction
, cioè tutta una
serie di cose che permettono a questo dirigente poi di fare il suo
mestiere o di controllare il mestiere che viene fatto dalla sua
struttura.
Non sono cose banali, perché anche su come sono fatte le prove,
ovviamente qualcosa in più bisognerebbe dire. È ovvio che lì sta
nell'autonomia poi anche della commissione, però lo dico
soprattutto come piccolo consiglio, perché parlare o chiedere
semplicemente delle norme è un conto, allora se io sto cercando un
responsabile legale è giusto capire se sa le norme, ma se devo
capire se qualcuno sa far di conto o sa che cos'è la gestione del
rischio di credito, la valutazione del merito creditizio di una
società o di un ente, devo capire effettivamente se lo sa fare.
Poi lì c'era anche il problema della prova chiamiamola
on
line
, o comunque da remoto: anche lì, ma scriviamolo nel bando!
Perché si fanno delle cose che non sono scritte o se ne fanno di
contrarie? È questo che io non riesco a capire. Adesso non voglio
entrare sul discorso delle responsabilità, ma giustamente poi
sembra che lei e il suo dipartimento siete cattivi e dovete
ricordare le cose e sembra che noi siamo cattivi perché facciamo le
iniziative, ma se c'è scritta una cosa o non la si è scritta,
"sveglia baucchi" diceva mia nonna, perché oggettivamente non ci si
può puoi lamentare se qualcuno giustamente fa ricorso o se chi di
dovere dice: "Scusate, ma avevate previsto la prova online? - No -
Ma scusate, avevate previsto di siglare le prove? - No! Ma allora
di cosa stiamo parlando? O meglio, che cosa siete? Una società in
house con controllo analogo, che non è banale.
Se uno vuole gestire le cose come vuole lui, si apre la sua
bella banca e fa
business
. Su queste cose invece bisogna
ragionare diversamente, e spiace anche passare per quelli che
vogliono ingessare le procedure di una realtà che dovrebbe essere
snella di suo. Però io non capisco perché si vogliono snellire le
procedure di selezione, ma non si snelliscono le procedure di
erogazione dei mutui o di valutazione dei mutui, e parlo solo dei
mutui per non parlare di altro. Forse lì bisognerebbe andare ad
approfondire e a capire: il rapporto nei confronti dell'utenza, nei
confronti del cliente, come è gestito? Quello potrebbe essere un
bell'indice di bilancio, quanto è snella la procedura di selezione
rispetto a quanto è snella l'attività nei confronti di terzi.
Questo magari glielo do come spunto per prossime valutazioni
sull'efficienza delle società partecipate. Buon lavoro.
Dalle ore 09:38 assume la Presidenza il vicepresidente
Marguerettaz.
