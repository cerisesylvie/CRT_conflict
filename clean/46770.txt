Classificazione
ASSISTENZA SANITARIA E OSPEDALIERA



Oggetto del Consiglio n. 3149 del 11 gennaio 2024 - Resoconto
OGGETTO N. 3149/XVI - Interpellanza: "Linea programmatica e
strategica regionale in materia di rapporti fra sanità pubblica,
privata e integrativa".
Bertin (Presidente) -
Punto n. 48. Illustra
l'interpellanza il consigliere Sammaritani.
Sammaritani (LEGA VDA) -
Parliamo di sanità pubblica,
sanità privata, sanità integrativa: quindi temi molto generali,
perché abbiamo appreso da una notizia di stampa riportata da Ansa
nel dicembre scorso, riferita a dati del 2022, quindi a statistiche
del 2022, che la Regione Valle d'Aosta è la Regione con la spesa
sanitaria privata più alta d'Italia, con un importo
pro
capite
di 919 euro.
Considerato che nelle varie Regioni italiane sono in atto delle
riflessioni - credo riflessioni aperte un po' da sempre - in ordine
all'organizzazione e al coordinamento della sanità pubblica,
privata e integrativa, considerato anche il fatto che la materia in
questione è stata affrontata sia nel DEFR 2024-2026, sia nel Piano
regionale per la salute e il benessere sociale attraverso
dichiarazioni di intenti di questo Governo che non fanno
intravedere politiche così precise, così delineate in materia,
allora interpelliamo il Governo regionale per sapere, innanzitutto,
se il Governo abbia già preso atto delle risultanze delle
statistiche di cui abbiamo fatto cenno, e se questi dati secondo il
Governo risultano corretti, e quali siano, in particolare, la linea
programmatica del Governo regionale in materia di rapporti fra
sanità pubblica, privata e integrativa, e quali siano le strategie
già messe in atto di imminente attuazione a seguito ed in linea con
l'approvazione sia del DEFR che del Piano della salute e del
benessere sociale.
Presidente -
Risponde l'assessore Marzi.
Marzi (SA) -
Venendo al dato riportato all'attenzione,
che vede registrare a livello regionale la spesa sanitaria privata
pro capite pari ad euro 919, lo stesso è stato illustrato lo scorso
13 dicembre a Roma nell'evento dal titolo: "Sanità integrativa,
funzione, prospettive, ipotesi di riforma", organizzato
dall'Osservazione Nazionale Welfare e Salute.
Il dato che vede in Valle d'Aosta la spesa sanitaria privata più
alta della media italiana è un argomento noto, a cui fa tra l'altro
riferimento anche il nostro Piano regionale per la salute ed il
benessere sociale 2002-2025 approvato in quest'Aula, proprio pochi
mesi fa.
Tendenzialmente, una più elevata spesa sanitaria pubblica
pro
capite
è presente nelle Regioni caratterizzate da redditi medi
più elevati, che determina in generale una maggior spesa privata
pro capite.
In poche parole, per sfondare immediatamente quelle che sono
delle parcellizzazioni del dato, laddove i redditi sono più alti,
si spende di più, sia per la spesa sanitaria pubblica, che per
quella privata. Così sciogliamo il campo da quelle che possono
essere interpretazioni
partisan
che naturalmente non
attengono all'iniziativa del collega Sammaritani, ma possono
attenere in senso lato un po' a tutti.
Laddove i redditi sono più alti, si spende di più, sia nel
privato che nel pubblico.
Il dato di riferimento, rispetto al pubblico, penso sia
abbastanza noto: in questa Regione abbiamo il
record
assoluto di quanto viene destinato al servizio sanitario pubblico
con finanze pubbliche, quindi, di fatto, è anche assolutamente
plausibile che le stesse persone poi decidano di spendere anche
privatamente.
Una popolazione con un reddito medio più elevato di quello medio
nazionale mostra infatti una propensione generale alla spesa più
elevata su tutti i beni e servizi, quindi anche in quelli attinenti
alla salute e al benessere.
In Valle d'Aosta è giunta addirittura al valore di euro 1.055
nel 2019, da qui ha poi iniziato progressivamente a scendere, fino
ad arrivare al valore di euro 919 nel 2022.
La spesa sanitaria privata italiana è costituita per il 90% da
esborsi sostenuti direttamente dai cittadini e per la restante
parte intermediata da soggetti terzi quali fondi sanitari,
compagnie assicurative, istituzioni senza scopo di lucro e
imprese.
Nelle esperienze internazionali, vi sono Paesi in cui la spesa
per la sanità privata sostenuta direttamente dalle famiglie è anche
più elevata che in Italia, nonostante la maggiore diffusione di
modelli di sanità intermediata da soggetti terzi.
Riguardo ai rapporti fra sanità pubblica, sanità privata, sanità
integrativa e relative strategie da porre in atto, la sanità
integrativa può esplicarsi sia in forme individuali oppure in forme
collettive.
In quest'ultimo caso, diventa quindi un argomento afferente alla
materia della contrattazione collettiva.
Riguardo al citato Piano regionale per la salute e il benessere
sociale, lo stesso intende rispondere a due finalità importanti: il
miglioramento della condizione di salute e di benessere delle
persone indipendentemente da età, genere o condizioni sociali, ma
anche il miglioramento del complesso sistema d'offerta organizzata
ed integrata di servizi pubblici e privati convenzionati.
La Valle d'Aosta è infatti caratterizzata da un bacino d'utenza
limitato e dalla presenza di un'unica Azienda sanitaria su tutto il
proprio territorio; pertanto, la programmazione implica un
approccio di rete che necessariamente si esplichi sia a livello
extra-regionale che a livello intra-regionale.
A livello extra-regionale, le collaborazioni hanno l'obiettivo
di superare limiti intrinseci, geografici e demografici del nostro
complesso territorio, ponendo le strutture e gli operatori sanitari
regionali in un contesto più ampio di reti professionali e di
assistenze qualificate a livello nazionale.
Questo naturalmente vale sia in entrata che in uscita: in poche
parole, stiamo anche, per fortuna, attraendo grandi professionisti
- nelle ultime settimane ne abbiamo avuto nota a livello nazionale
- che decidono da fuori Valle di venire a lavorare in Valle
d'Aosta.
A livello invece intra-regionale, le reti per l'assistenza sono
essenziali per rispondere al bisogno di assistenza sanitaria,
demandando anche a soggetti privati accreditati la quota di
fabbisogno integrativo che le strutture pubbliche non riescono a
soddisfare.
La missione di quest'Amministrazione è quindi quella di
mantenere e migliorare la qualità dei servizi offerti dal Servizio
sanitario regionale, sapete che siamo la sola Regione italiana che
è riuscita a dare gli obiettivi alla propria Azienda sanitaria nei
tempi, quindi entro il 31 ottobre, approvare un bilancio regionale
che stanzia il 26% delle proprie finanze a favore della missione
sanità e salute e, non ultimo, approvare il bilancio di previsione
della nostra Azienda unica sanitaria locale entro il 31 dicembre
del 2023, facendo sì che dal primo gennaio 2024 la nostra Azienda
avesse un bilancio di previsione, garantendo i LEA, i Livelli
Essenziali di Assistenza, a tutti i cittadini.
Partendo quindi dalla centralità della sanità pubblica
valdostana, bisogna considerare anche l'importanza del ruolo del
privato accreditato che va ad integrare l'offerta dei servizi oltre
i livelli essenziali; questo soprattutto laddove le carenze di
personale sanitario nel settore pubblico non consentono di
soddisfare appieno le richieste, consentendo nel contempo anche la
flessibilità necessaria ad adattare l'offerta alla domanda.
Presidente -
Replica il consigliere Sammaritani.
Sammaritani (LEGA VDA) -
Grazie Presidente, grazie
Assessore. L'intento dell'iniziativa non era assolutamente di tipo
- come lei ha colto - polemico o di particolare critica; bisogna
dire naturalmente che l'iniziativa è tendente ad avviare una
riflessione su temi che sono sicuramente ed estremamente
sfaccettati e complessi, perché il rapporto fra sanità pubblica,
privata ed integrativa è un discorso estremamente difficile e
tecnico; è un discorso, come accennavo già nella presentazione,
aperto da tanto tempo e ha componenti sia politiche che anche molto
tecniche e settoriali, ed è anche abbastanza comprensibile, perché
è un fenomeno economico diffuso in qualsiasi tipo di analisi dei
consumi che, laddove ci sia un reddito più elevato, è anche più
probabile che ci sia una maggior spesa privata per la sanità, così
come per altri beni magari non di prima necessità o di lusso; è
chiaro che è un fenomeno decisamente conosciuto.
È anche vero che, se facciamo una riflessione però serena ed
onesta, si potrebbe anche leggere il dato come un fenomeno, quello
della spesa privata dei cittadini in materia sanitaria, magari per
certi aspetti anche forse di sfiducia nella sanità pubblica o di
inefficienza, quindi di sensazione, di percezione di inefficienza
che induce il consumatore, o il paziente in questo caso, a
rivolgersi alla sanità privata.
Altro discorso ancora è quello della sanità integrativa che,
come giustamente ha detto lei, ha fenomeni diversi: c'è quella
privata, c'è quella più collettiva che può essere derivante da
contratti di lavoro piuttosto che da aziende che si rivolgono alla
sanità integrativa come
benefit
per i propri dipendenti...
le sfaccettature sono notevoli.
È chiaro che uno dei temi importanti è che a livello non solo
valdostano, ma anche nazionale, l'integrazione fra servizio
pubblico, quello privato e quello integrativo non sempre ha avuto
uno sviluppo omogeneo e comunque razionale; spesso si è assistito
anche ad una concorrenza fra le offerte pubbliche e private, quindi
è su questo tema probabilmente che occorre fare delle
riflessioni.
Noi abbiamo sentito in passato, anche in audizione più volte, i
sindacati, in determinate occasioni, parlare appunto della sanità
integrativa e della necessità di meglio svilupparla, soprattutto in
una Regione come la nostra, dove l'impiego pubblico è piuttosto
diffuso, dove la Regione è il maggior datore di lavoro pubblico,
quindi con un'incidenza sulla popolazione che lavora molto
importante.
È per questo credo che, al di là della riflessione che va fatta
sempre da parte di una pubblica Amministrazione su questi temi, per
la Valle d'Aosta il tema sia particolarmente importante per capire
questo.
A proposito del fatto dei dati e della loro attendibilità, forse
bisognerebbe anche pensare al fatto che, sicuramente, già siamo
primi in classifica come spesa privata e, come abbiamo detto prima,
le letture possono essere anche un po' diverse. Bisogna anche
pensare che, probabilmente, molte di queste spese sfuggono un
pochino alla possibilità di mettere assieme. Vorrei lasciare un
attimo al co-firmatario Ganis un momento per esprimere
un'esperienza personale proprio su questo tema.
Presidente -
Consigliere Ganis, ha facoltà di intervenire
per un minuto.
Ganis (LEGA VDA) -
Ringrazio l'Assessore per la risposta
e ovviamente ringrazio il collega Sammaritani per aver portato in
Aula questo tema molto importante che riguarda la nostra
sanità.
Personalmente, vorrei portare all'attenzione di questo Consiglio
un fatto, a dimostrazione che sono molti i cittadini valdostani che
si rivolgono alle strutture private.
In gran parte, i cittadini migrano in strutture anche fuori
Regione - cosa che, a mio avviso, è ancora più preoccupante - per
effettuare visite specialistiche e risonanze magnetiche, tant'è che
uno di questi è proprio il sottoscritto, che, in data 15 novembre,
si è recato a Biella, presso una struttura privata, per effettuare
una risonanza magnetica.
Quello che ho potuto evidenziare è che, al di là dei costi (una
risonanza costa solo 57 euro), quel giorno non ero solo:
all'interno della clinica c'erano quattro-cinque Valdostani - credo
che il nostro
patois
sia facilmente riconoscibile - in
attesa di sottoporsi agli accertamenti.
Presidente -
Consigliere concluda.
Ganis (LEGA VDA) -
Concludo dicendo che quello che
vorremmo evidenziare è che molti Valdostani si recano in strutture
private,
bypassando
la nostra sanità.
È importante quindi monitorare questo flusso migratorio.
