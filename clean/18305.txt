Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 1398 del 21 giugno 2000 - Resoconto
OGGETTO N. 1398/XI Inquinamento radioattivo delle masse
nevose e glaciali della Regione. (Interrogazione)
Interrogazione Premesso:
- che secondo recenti studi scientifici i nevai e i ghiacciai
sarebbero "collettori" di inquinamento radioattivo;
- che la Valle d’Aosta ha una cospicua estensione
di masse nevose e glaciali;
- che, attraverso una legge del 1987, la Regione ha previsto
l’istituzione di una rete di rilevamento della
radioattività ambientale, dell’inquinamento
atmosferico e la raccolta di dati climatologici al fine di
salvaguardare l’incolumità delle persone e la
preservazione dei beni dai pericoli derivanti dai fenomeni di
alterazione dell’ambiente;
i sottoscritti Consiglieri regionali
Interrogano
l’Assessore competente per sapere:
1) se è a conoscenza di valori riferibili alla radioattività
presente presso le masse nevose e glaciali della Valle
d’Aosta;
2) in caso affermativo, se i valori registrati rientrano in una
"soglia di tolleranza" oppure se possono destare qualche
preoccupazione; in caso negativo, se sono previste analisi o studi
in materia;
3) se attraverso la rete di rilevamento regionale si sia mai
provveduto ad analisi di questo tipo.
F.to: Tibaldi - Frassy - Lattanzi
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Devo preliminarmente ricordare alcuni elementi
circa l'organizzazione in Valle d'Aosta del monitoraggio
radiometrico ambientale, con i quali di fatto anticipo la risposta
al terzo quesito, precisando quali sono le attività svolte con il
supporto della rete di rilevamento regionale, distinguendole dalle
attività dei rilievi radiometrici sui ghiacciai e sulle masse
nevose.
In Valle d'Aosta è operativo dal 1991 il centro di riferimento
per il controllo della radioattività ambientale, facente parte
della rete nazionale dei centri di riferimento.
Il centro è parte integrante dell'ARPA della Valle d'Aosta.
Le attività del centro di riferimento, che è in coordinamento
operativo con gli altri centri regionali presenti sul territorio
nazionale, coprono diversi aspetti del monitoraggio radiometrico
ambientale.
Contemporaneamente all'avvio dell'attività del centro è stata
costituita in Valle d'Aosta, come è ricordato nella premessa
dell'interrogazione, la rete regionale di monitoraggio della
qualità dell'aria, la quale comprende anche una parte riguardante
la radioattività ambientale.
Questa parte, per quanto più limitata rispetto al cospicuo
spiegamento di attrezzature per il monitoraggio dell'inquinamento
atmosferico e dei parametri meteoclimatici, è tuttavia di grande
importanza perché in grado di rilevare in continuo e in tempo reale
la intensità di dose di radiazioni ionizzanti in esterno in sei
località del territorio regionale: piazza Plouves ad Aosta, Donnas,
Ayas, Etroubles, Cogne e La Thuile. In questo modo costituisce un
utilissimo presidio di primo e immediato avvertimento nei confronti
di ogni variazione anomala dei livelli ambientali di radiazione
ionizzante.
Attualmente anche la rete di monitoraggio della qualità
dell'aria, comprendente l'aspetto radiometrico, costituisce parte
integrante dell'Agenzia regionale per l'ambiente.
Le misure radiometriche automatiche di intensità di dose,
effettuate nell'ambito della rete regionale, hanno tuttavia altro
fine rispetto alla valutazione della contaminazione radioattiva di
nevai e ghiacciai.
Il centro di riferimento per il controllo della radioattività
ambientale di Aosta, accanto alle attività di base proprie di ogni
sistema di monitoraggio della radioattività ambientale, ha sempre
cercato di esprimere originalità operativa in relazione agli
aspetti specifici del territorio regionale, tra questi un ruolo
importante spetta sicuramente al glacialismo e alle precipitazioni
nevose.
La funzione di collettore di ricadute radioattive artificiali
potenzialmente esercitata dai ghiacciai è un'acquisizione
scientifica ben nota e del tutto coerente con la caratteristica dei
ghiacciai di essere veri e propri archivi naturali degli eventi e
delle condizioni ambientali che si sono succeduti nel corso della
loro storia passata.
Le ricadute radioattive artificiali più cospicue, che hanno
interessato tutto il pianeta e sicuramente anche l'arco alpino,
sono quelle conseguenti agli esperimenti nucleari in atmosfera
degli anni '60. Importante, ma limitata nel tempo, è stata poi
nella prima settimana del maggio 1986 la ricaduta radioattiva
conseguente l'incidente al reattore nucleare di Chernobyl.
I problemi a questo punto consistono nel valutare la
radioattività complessiva contenuta nelle masse glaciali, dovuta
alle ricadute radioattive, e l'entità del rilascio di questa
attività nel corso degli anni nelle acque di scioglimento
glaciale.
Veniamo ai rilevamenti. Nell'estate del 1999 è stata svolta una
campagna di rilievi radiometrici sulla superficie di ghiacciai al
Plateau Rosa, Colle del Gigante e sul massiccio del Monte Bianco. I
rilievi hanno mostrato la totale assenza di irraggiamento da Cesio
137 alla superficie dei ghiacciai, nelle zone di bacino e di
raccolta.
Questo risultato è di per sé molto significativo. La
radioattività contenuta all'interno della massa glaciale per
effetto delle contaminazioni radioattive artificiali da deposizioni
in tempi passati, ricoperta da strati successivi di ghiaccio da
trasformazione delle masse nevose di accumulo più recenti, è da
queste ultime completamente schermata. Pertanto un escursionista, a
qualunque titolo percorra un ghiacciaio, nella regione del bacino
di accumulo si trova in una situazione di minimo irraggiamento da
radioattività artificiale depositata al suolo, inferiore a quanto
accade su qualsiasi superficie erbosa o scoperta.
Il silenzio radioattivo alla superficie dei ghiacciai non
significa assenza di contaminazione interna di strati della massa
di ghiaccio formatasi in corrispondenza a più o meno antichi eventi
di deposizione radioattiva. Per indagare l'entità del rilascio di
radioattività nelle acque superficiali, è stata effettuata, sempre
nell'estate 1999, nei mesi di agosto e settembre, una campagna di
misure di radioattività sul detrito trasportato in sospensione dal
torrente di fusione glaciale.
Il luogo prescelto è stato il torrente del Gran Ghiacciaio di
Verra in Val d'Ayas, a 2400 metri circa, e nel sottostante vasto
piano alluvionale, a 2300 metri di quota. I valori rilevati sono
molto lontani dai livelli inferiori considerati significativi dal
punto di vista del rischio radiologico, a conferma comunque che il
ghiaccio rilascia radioattività attraverso la sua fusione, anche se
in quantità al momento non comportanti alcun impatto
significativo.
Per quanto riguarda la prosecuzione delle indagini, rispondo
alla seconda parte della seconda domanda, il monitoraggio di
qualsiasi fattore potenziale di rischio ambientale, deve essere
condotto in modo regolare e continuativo, a prescindere dal
sussistere contingente di livelli di contaminazione ambientale più
o meno elevati.
Questo principio generale vale anche per il monitoraggio
radiometrico ambientale, a maggior ragione tenendo conto della
grande scala spaziale e temporale caratteristica delle dinamiche di
diffusione in ambiente dei radionuclidi.
L'attività di monitoraggio radiometrico sui ghiacciai proseguirà
dunque nel 2000 e negli anni successivi, in modo particolare sul
sedimento glaciale dei torrenti di fusione, per evidenziare
eventuali variazioni nel corso del tempo, con il monitoraggio
stratigrafico di masse glaciali, anche sfruttando le
stratificazioni esposte in crepacci, provvedendo alla mappatura
radiometrica superficiale del bacino ablatore di ghiacciai, dove
gli strati corrispondenti ad annate di accumulo successivo vengono
in superficie in sequenze temporali ordinate.
Presidente
La parola al Consigliere Tibaldi.
Tibaldi (FI)
La risposta dell'Assessore è indubbiamente
articolata e ha dato soddisfazione alle tre domande che avevamo
formulato in questa interrogazione; tuttavia ci sentiamo di fare
alcune osservazioni che fanno riferimento ad articoli che sono
stati pubblicati nel 1998 e nel 1999, e che si riferiscono a questo
fenomeno della radioattività presente sulle nostre masse nevose e
glaciali.
L'Assessore ha dato delle risposte che in un certo senso sono
tranquillizzanti, perché ha parlato di totale assenza di Cesio in
seguito a un monitoraggio radiometrico fatto nel 1999 su alcuni
massicci montuosi, fra cui il Monte Bianco, poi ha spiegato la
differenza del rilevamento a livello superficiale e in profondità
essendo i ghiacciai stratificati e quindi degli archivi veri e
propri nel tempo dei fenomeni meteorologici e simili nel passato.
Quindi ha tranquillizzato, dicevo, segnalando che non c'è alcun
impatto significativo di radioattività secondo le normali soglie di
tolleranza.
Differente è la rassegna stampa che mi sono procurato e che si
riferisce alle nostre montagne, in particolare nel 1998 si faceva
riferimento a tracce di radioattività sul Cervino, un gruppo di
ricercatori aderenti alla commissione di ricerca e di informazione
sulla radioattività, che non penso corrisponda al centro di
riferimento a cui ha fatto cenno l'Assessore, ha ultimato uno
studio sulla contaminazione da Cesio oltre i 1500 metri di
altitudine, effettuando prelievi in territorio italiano, francese,
svizzero e austriaco.
Diversi i valori registrati ma tutti i livelli di radioattività
sono considerati globalmente molto elevati; 29 prelievi su 40
infatti hanno superato il livello dei 10.000 becherel per kg,
soglia questa di considerazione di oggetto radioattivo da parte
della Commissione europea.
Adesso non so se il centro di riferimento a cui faceva cenno
l'Assessore abbia lo stesso metro di paragone; 10.000 becherel per
kg è una soglia di tolleranza oltre la quale scatta l'allarme. Però
di questi 29 prelievi, dicevo, fra gli 8 campioni più contaminati
insieme a quelli di Cortina e del Mecantu c'è quello del Monte
Cervino, si dice. Come dire, che oltre i 1500 metri del Cervino di
quella che fu definita eruzione radioattiva, a cui faceva cenno
anche l'Assessore, cioè l'esplosione della centrale di Chernobyl,
c'è un triste ricordo al Cesio.
Inevitabile allarmismo, qualcuno ha affermato che la nube di
Chernobyl non abbia propagato i suoi effetti fino alle nostre masse
montuose. Tuttavia sembra che questo gruppo di scienziati abbia
rilevato tracce di radioattività che sono tutt'altro che
irrilevanti e quindi differiscono nella sostanza dalla risposta che
ci ha fornito oggi l'Assessore.
La stessa cosa un anno dopo, e anche questa è rassegna stampa, a
Varallo Sesia; tredici anni dopo l'effetto Chernobyl è ancora ben
presente nel ghiacciaio del Monte Rosa, che è stato il primo
italiano ad essere studiato nell'ambito di un progetto europeo,
denominato Alpiclim. Questo è emerso in un convegno che si è tenuto
nel marzo 1999, dove le analisi hanno rilevato un elevato livello
di trizio a 55 metri di profondità, che può essere attribuito a
test nucleari in atmosfera all'inizio degli anni '60 e in buona
parte più in superficie, a 25 metri, imputabile alla catastrofe di
Chernobyl.
È vero, sono dati scientifici che probabilmente lei, Assessore,
ha ricavato grazie all'ausilio prezioso dei funzionari a sua
disposizione; mi sono limitato ad una rassegna stampa, però sono
dati che differiscono.
Direi che il fenomeno radioattività ambientale non deve essere
sottovalutato. Lei ha detto che dal 1991 questo centro di
riferimento è operativo, anche in ossequio a quella legge del 1987
che ho citato in premessa nell'interrogazione. Mi pare però di aver
capito che sono solamente 6 i punti di monitoraggio radiometrico e
ambientale, e sono casualmente tutti localizzati nel fondo valle,
quando però sono i ghiacciai i primi collettori di radioattività, e
visto che dai ghiacciai per effetto della fusione si ricava anche
l'acqua, che diventa poi potabile e viene utilizzata dalla
popolazione locale, inviterei l'Assessore innanzitutto a fare un
confronto con questi dati che possediamo e che sono di diverso
avviso, e poi ad intensificare i controlli su questo fenomeno della
radioattività, che è tutt'altro che trascurabile.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Per puntualizzare rapidamente che la fonte dei
miei dati è l'ARPA regionale.
