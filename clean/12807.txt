Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3763 del 25 settembre 1992 - Resoconto
OGGETTO N. 3763/IX Predisposizione del notiziario regionale
sull'attività della Regione Valle d'Aosta da parte dell'ufficio
stampa della Presidenza del Consiglio.
(Reiezione di
mozione)
Presidente
Do lettura della mozione:
Mozione La legge regionale 15 maggio 1974, n. 13, al fine di
favorire una adeguata informazione sull'attività della Regione
Valle d'Aosta, ha previsto un contributo ai periodici locali che
escono regolarmente e che pubblicano almeno 20 numeri all'anno di
un apposito "Notiziario regionale".
Tale "Notiziario regionale" viene redatto dall'Ufficio Stampa
della Presidenza della Giunta regionale per consuetudine, ormai
quasi ventennale, determinatasi dal fatto che il Consiglio
regionale è rimasto fino a poco tempo fa privo di un proprio
Ufficio Stampa.
Con l'istituzione dell'Ufficio Stampa della Presidenza del
Consiglio regionale è oggi possibile modificare tale consuetudine
che è in contrasto con lo spirito della legge regionale e con il
nuovo ruolo che negli ultimi anni è venuta assumendo l'attività del
Consiglio regionale.
Occorre passare da un Notiziario sull'attività della Giunta
regionale ad un Notiziario sull'attività del Consiglio regionale in
modo da garantire una informazione meno di parte, più equilibrata
che possa comparire senza creare imbarazzo su tutti i periodici,
siano essi indipendenti o espressioni di gruppi politici di
maggioranza o di minoranza.
Tutto ciò premesso, il Consiglio regionale della Valle
d'Aosta
Delibera
di impegnare il Presidente della Giunta regionale affinché, in
accordo con il Presidente del Consiglio regionale, assuma gli
opportuni provvedimenti per trasferire, a partire dal 1° gennaio
1993, la predisposizione del "Notiziario regionale" quindicinale
dall'Ufficio Stampa della Presidenza della Giunta regionale
all'Ufficio Stampa della Presidenza del Consiglio.
F.to: Riccarand
Presidente
Dichiaro aperta la discussione generale. Ha
chiesto di illustrare la mozione il onsigliere Riccarand, ne ha
facoltà.
Riccarand (VA)
La legge regionale numero 13 del 1974
ha previsto, al fine di favorire una informazione adeguata
sull'attività della Regione da una parte e dall'altra, anche per
dare un sostegno alla stampa locale, un contributo ai periodici
locali che escono regolarmente e che pubblicano una sorta di
notiziario regionale.
La legge del 1974 non disciplinava chi doveva redigere questo
notiziario regionale, però tradizionalmente l'unico Ufficio Stampa
che è esistito era quello della Presidenza della Giunta, per cui
tale notiziario è sempre stato redatto dal Presidente della Giunta
regionale, cosa che io credo sarebbe oggi opportuno modificare.
Ormai da alcuni anni è stato istituito un Ufficio Stampa della
Presidenza del Consiglio ed è oggi possibile fare redigere tale
pagina della Valle per il notiziario regionale, sarebbe opportuno
farlo redigere da tale ufficio.
Il notiziario, così come è stato fatto sempre fino ad ora, è un
notiziario sull'attività della Giunta regionale, è un notiziario di
informazione sull'attività della Giunta e talvolta anche di
propaganda sull'attività della Giunta regionale. Questo notiziario
viene pubblicato su una serie di giornali di vario tipo, giornali
indipendenti, giornali che sono espressione di forze politiche di
maggioranza e di forze politiche di minoranza.
Noi ci troviamo in una situazione assurda dove i gruppi politici
ad esempio di opposizione, qualunque sia l'opposizione, si trovano
a dover pubblicare ogni quindici giorni una pagina sostanzialmente
di illustrazione e celebrazione della attività della Giunta
regionale che poi è sicuramente criticata e osteggiata in tutta
l'impostazione del giornale. Questo è un aspetto, ma c'è in più il
fatto che manca d'altra parte invece un'informazione sull'attività
del Consiglio, sui provvedimenti di legge che si assumono, sulle
attività delle Commissioni, eccetera.
Io credo che, vista la crescente importanza che negli ultimi
anni è venuta assumendo progressivamente il Consiglio regionale,
l'azione di rafforzamento del ruolo del Consiglio, sia come organi,
sia come strutture, sia come livelli d'informazione, sarebbe più
coerente far redigere questo notiziario dall'Ufficio Stampa della
Presidenza del Consiglio, dando soprattutto un'impostazione di
notiziario sull'attività del Consiglio, sui disegni di legge che
vengono presentati, le principali iniziative che vengono
presentate, le attività dei gruppi consiliari, le leggi approvate,
tutta una serie di informazioni che sono fra l'altro anche molto
più utili ai cittadini di quanto non sia il lungo articolo
sull'inaugurazione che l'Assessore tale ha fatto del convegno che
c'è stato e tutte queste cose che, come sappiamo, sono il pane
quotidiano in questi notiziari regionali.
Quindi la proposta che viene fatta è sostanzialmente duplice:
primo, dare l'incarico a partire da gennaio dell'anno prossimo
all'Ufficio Stampa della Presidenza del Consiglio di redigere
questo notiziario, salvo restando che tutta la gestione burocratica
e pratica può benissimo rimanere all'Ufficio Stampa della
Giunta.
Parlo dunque solo della preparazione del materiale e dei testi
da pubblicare sul notiziario regionale, è opportuno che questo
venga fatto dall'Ufficio Stampa della Presidenza del Consiglio che
ha comunque una certa esperienza nel campo pubblicistico e so, che
per redigere questo notiziario regionale, non ci vuole certamente
più di una mezza giornata di lavoro ogni 15 giorni. Credo che così
facendo ne verrebbe fuori un foglio sicuramente più equilibrato e
più utile ai cittadini, certamente meno imbarazzante per gli organi
di informazione, nel senso che non sarebbe espressione di
un'impostazione politica, ma esprimerebbe una fotografia di quello
che è il funzionamento complessivo dell'organo consiliare.
Quindi notiziario sull'attività del Consiglio regionale e non
sull'attività della Giunta, notiziario redatto dall'Ufficio Stampa
della Presidenza del Consiglio e non dalla Presidenza della Giunta.
La proposta mi sembra molto semplice, mi sembra coerente con tutta
una serie di discorsi che sono stati fatti negli ultimi anni per
recuperare un ruolo e una funzione centrale al Consiglio regionale,
mi sembra anche più corretto e più democratico, io mi auguro che ci
sia un'accoglienza positiva da parte del Consiglio di questa
proposta che non comporta oneri di spesa, che non comporta nesssun
problema organizzativo, si tratta semplicemente di una scelta
politica che credo sia matura e necessaria.
Presidente
Prima di dar la parola ad altri consiglieri
volevo far sapere al Consiglio che l'Ufficio della Presidenza
nell'ultima riunione ha deciso di riprendere l'iter per la
creazione della rivista "La Revue du Conseil régional". In pratica
ha deciso di procedere alla licitazione presso tre aziende della
Valle d'Aosta al fine di affidare questo incarico; purtroppo
abbiamo perso molto tempo, speriamo che entro la fine dell'anno
esca il primo numero della rivista e quindi riprendere poi
l'attività con l'anno prossimo.
Ha chiesto la parola il Consigliere Gremmo, ne ha facoltà.
Gremmo (UAP)
Io avevo già presentato una
interrogazione a cui è stata data risposta, che non riguardava
questa pagina ma l'uso della lingua francese.
Sono anch'io del parere che abbia molto più senso
un'impostazione diversa, sarebbe poi sufficiente, visto che la
pagina è quindicinale, che si pubblicasse anche solo il resoconto
del Consiglio per fare un qualcosa di utile, sarebbe un salto di
qualità di non poco conto.
In ogni caso, approfitto della mozione per ricordare la
necessità assoluta che a partire dal prossimo numero venga
ripristinato l'angolo dedicato ai gruppi consiliari, proprio perché
in questa maniera, comunque, si garantisce quel minimo di spazio
che gruppi poveri come il mio, praticamente un monogruppo,
altrimenti non avrebbero.
Mi pare dunque corretto ciò che è stato chiesto con questa
mozione, almeno questa pagina, visto che esce su tutti i giornali,
permetterebbe appunto al Consiglio di esprimersi.
Presidente
Ha chiesto di parlare il Presidente della
Giunta regionale Lanivi, ne ha facoltà.
Lanivi (GM)
Vorrei spiegare i motivi per cui ci
asterremo su questa mozione. Tra poco uscirà la rivista del
Consiglio regionale e ricordo che partecipando ai lavori di qualche
Commissione si era discusso anche sui criteri di selezione dei
giornalisti. Oggi, con la pubblicazione della rivista cadono gran
parte delle preoccupazioni che il Consigliere Riccarand ha
espresso, cioè di un'assenza nell'opinione pubblica di un dibattito
sui lavori di questo Consiglio.
Il vero problema è piuttosto quello di un maggiore
coordinamento, non certo quello di spostare gli uffici sopra e
sotto; avremo una rivista che illustrerà i lavori, le intenzioni e
le proposte del Consiglio e abbiamo questa pagina della Valle che
credo non abbia degli effetti terribili sull'opinione pubblica. Se
si conducesse un'indagine non so quanti leggono questa pagina,
d'altra parte lo scopo con il quale questa pagina esce lo
conosciamo, quindi è vero che può creare degli imbarazzi, ma è
altrettanto vero che non esiste nessun obbligo di pubblicare questa
pagina.
Quindi io ritengo sia legittimo fare due considerazioni: la
prima che il Governo regionale abbia la possibilità di dire
qualcosa; la seconda sarebbe meglio cercare di giungere ad un
coordinamento ed eventualmente a delle semplificazioni. Per adesso
mi pare che l'unica proposta venuta fuori è di passare da un
ufficio all'altro, quindi su questa proposta ci asteniamo.
Per quanto riguarda la proposta lanciata dal Consigliere Gremmo
mi pare che ci sia stata un'interruzione per un certo periodo di
tempo di questa presenza dei gruppi, ma ricordo anche le difficoltà
che l'Ufficio Stampa riscontrava nell'avere questi pezzi e credo
che questa pagina sia sparita in maniera quasi indolore, più per la
difficoltà di avere i pezzi e rispettare i tempi,che per una
volontà nociva o negativa di non rispettare quei pezzi.
Se d'altra parte come è stato detto dal Vice Presidente del
Consiglio prima della fine dell'anno uscirà la rivista del
Consiglio regionale, credo che il problema sia risolto.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Il discorso della rivista bimestrale
non ha niente a che vedere con quello della pagina regionale della
Valle, perché quella è una rivista bimestrale che oltre tutto sarà
redatta congiuntamente da Ufficio Stampa della Presidenza del
Consiglio e Ufficio Stampa della Presidenza della Giunta regionale
in cui ci sarà spazio per la Giunta così come per le attività del
Consiglio. Si tratta dunque di una cosa diversa, una rivista che
uscirà ogni due mesi e che, diversamente da quanto succede per la
pagina regionale, non verrà pubblicata su altri giornali.
Allora qui non è vero che la proposta è semplicemente quella di
trasferire la redazione da un ufficio ad un altro ufficio, questa è
la cosa meno importante.
Se volete che sia sempre l'Ufficio Stampa della Presidenza della
Giunta ad occuparsi del notiziario regionale, non ho niente in
contrario, quello che è essenziale è che questo notiziario diventi
un notiziario sulle attività del Consiglio regionale non della
Giunta regionale, e che dia soprattutto un'informazione complessiva
su quello che è il lavoro del Consiglio.
Esiste tutta una serie di informazioni che sarebbero utili e che
non vengono pubblicate su questa pagina. Ci sono un sacco di
notizie che si possono pubblicare regolarmente con la cadenza di
ogni settimana, decisioni assunte dal Consiglio, principali
attività delle Commissioni, notizie utili che si possono dare ai
cittadini; dando un'impostazione diversa il notiziario può
diventare uno strumento informativo che può essere pubblicato
tranquillamente su tutti i giornali.
Chiaramente la cosa può dare più fastidio a chi, come me,
essendo sempre all'opposizione è sempre costretto a pubblicare una
sorta di pubblicità di cui non condivide l'impostazione, ma questo,
al di là della nostra posizione, vale per tutti quelli che comunque
nelle diverse vicende politiche si avvicendano.
Sono convinto che questa impostazione non sia corretta, e
sarebbe perciò un grave errore non votare la proposta contenuta in
questa mozione, a meno che non si voglia mantenere un'informazione
di parte e usare i canali informativi per far passare un certo tipo
di informazione che non è rispondente a quello che sono le varie
voci che esistono all'interno del Consiglio regionale.
Quindi io mantengo questa mozione, mi dispiace che ci sia un
atteggiamento di chiusura da parte della maggioranza regionale,
credo che sia un atteggiamento sbagliato e soprattutto da parte di
forze politiche che sono state tanto tempo all'opposizione, credo
che sarebbe stato più opportuno capire e avere un atteggiamento
diverso nei confronti di questa proposta, mi auguro che, quanto
meno, ci siano delle decisioni per cambiare la natura, la
fisionomia di questo notiziario regionale, cosa che non ha niente a
che vedere col discorso della rivista.
Presidente
Ha chiesto di parlare il Consigliere
Gremmo, per dichiarazione di voto, ne ha facoltà.
Gremmo (UAP)
Se si tiene conto che Le Peuple ha circa
10 mila copie di tiratura, Le Travail ne ha altrettante, La Vallée
ne ha altrettante, 5 mila credo il giornale di Riccarand, 5 mila il
giornale dell'Union Autonomiste, 300 Il Monitore Valdostano,
globalmente si contano 100 mila e più copie a uscita, per quanto
sia vero che tra la gente siano pochi gli "aficionado" della voce
della Giunta, la diffusione del notiziario regionale è
consistente.
Allora ha ragione il collega quando dice che questo è un altro
discorso rispetto alla rivista patinata, bellissima, lussuosa che
manderemo agli altri Consigli regionali in cambio delle altrettanto
patinate riviste che mandano gli altri Consigli, sempre in questa
ottica, molto italiana, del prestigio. Il problema è che questo è
uno strumento di informazione importante per il Presidente che
raggiunge tutta l'opinione pubblica della Valle.
Sono dunque d'accordo con l'affermazione del collega sul fatto
che il notiziario regionale non ha niente a che vedere con la
rivista del Consiglio.
Per quanto riguarda invece il problema "voce dei gruppi
consiliari", è vero quello che dice il Presidente, io non lo sapevo
perché se avessi saputo che potevo pubblicare un articolo ogni 15
giorni lo avrei consegnato ogni 15 giorni, mi farò comunque parte
dirigente e lunedì consegnerò all'Ufficio Stampa il testo del mio
gruppo, mi auguro che venga pubblicato e che si riprenda questa
prassi.
Presidente
Se non vi sono consiglieri che chiedono di
parlare, dichiaro chiusa la discussione. Pongo in votazione la
mozione in oggetto.
Esito della votazione:
Presenti: 30
Votanti: 9
Favorevoli: 9
Astenuti: 21 (Agnesod, Andrione, Bajocco, Chenuil, Cout, Faval,
Lanivi, Lavoyer, Louvin, Mafrica, Marcoz, Martin, Monami,
Mostacchi, Perrin, Rollandin, Rusci, Stévenin, Vallet, Viérin,
Voyat).
Il Consiglio non approva.
