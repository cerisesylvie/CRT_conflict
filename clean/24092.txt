Classificazione
AMBIENTE
Parchi, riserve naturali, aree protette e attrezzate
TRASPORTI E VIABILITÀ
Aeroporti



Oggetto del Consiglio n. 3075 del 7 novembre 2007 - Resoconto
OGGETTO N. 3075/XII - Interrogazione: "Attività di sorvolo da
parte di elicotteri di zone naturali protette".
Interrogazione
Richiamato il disegno di legge cosiddetto Omnibus nel quale
viene sottolineata la necessità per il Presidente della Regione di
autorizzare, in deroga alle norme sul volo alpino, voli in
occasioni di eventi, manifestazioni e ricorrenze di "utilità
sociale";
Appreso che il 23 settembre 2007 sono stati segnalati diversi
sorvoli di elicottero sul Sito di Interesse Comunitario (SIC IT
1205100 - Ambienti d'alta quota del Vallone della Legna" nel Comune
di Champorcher;
Ricordato che la legge regionale n. 15 del 1988 "Disciplina
delle attività di volo alpino ai fini della tutela ambientale"
dispone che al divieto di sorvolo delle aree naturali protette
possa essere consentita deroga previo assenso della struttura
regionale competente;
Appreso che numerose e importanti autorità regionali hanno
potuto beneficiare dell'elitrasporto;
il sottoscritto Consigliere regionale
Interroga
il Presidente della Regione e l'Assessore competente per
sapere:
1) se le numerose rotazioni avvenute domenica 23 settembre
erano propedeutiche alla predisposizione dell'articolo 24 del
disegno di legge Omnibus;
2) quali e quanti elicotteri sono stati impiegati e quante
persone sono state trasportate;
3) a quali soggetti sono state imputate le spese per
l'utilizzo festivo dell'elicottero;
4) se è stata segnalata alla stazione forestale competente
l'attività di sorvolo e se la stessa è stata autorizzata.
F.to: Venturella
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Per quanto riguarda questa interrogazione,
devo rispondere che non abbiamo le stesse informazioni, in quanto
nessuno ci ha segnalato che domenica 23 settembre vi è stato un
andirivieni di elicotteri nella zona della Valle della Legna, né ci
risulta che la stazione forestale abbia provveduto a fare alcuna
contestazione, quindi tutto il resto, quante persone e quanti
elicotteri, sono dati che non abbiamo. Così come non ci risulta
neppure che elicotteri della Protezione civile siano stati chiamati
ad operare in questa area, di conseguenza siamo senza elementi di
risposta. Se ci venisse almeno data qualche sigla di elicotteri,
potremmo fare una ricerca, altrimenti non sapremmo come venire a
capo di questa ipotesi di sorvoli incontrollati.
Tengo a precisare che, per quanto riguarda le "SIC" e le "ZPS",
queste non rientrano nella fattispecie delle aree protette, per le
quali occorre una particolare autorizzazione agli effetti del
sorvolo. Lo stesso decreto ministeriale - peraltro ancora censurato
dalle Regioni - stabilisce semplicemente che per queste aree sia
disciplinato l'"eliski", per altre evidentemente l'approccio alle
pareti per quanto riguarda la nidificazione di alcune specie.
Se gli interroganti volessero fornirci degli elementi ulteriori,
pertanto potremmo fare delle ricerche, al momento attuale non ci
risultano questi dati.
Si dà atto che dalle ore 10,36 alle ore 10,38 presiede il
Vicepresidente Tibaldi.
Presidente
- La parola al Consigliere Segretario
Venturella.
Venturella (Arc-VA)
- Assessore, so che lei non utilizza
l'elicottero naturalmente, però potrebbe chiedere ai suoi compagni
di banco chi c'era domenica 23 settembre, forse una risposta loro
gliela potranno dare, perché la popolazione di Champorcher si è
accorta che l'elicottero ha fatto diverse rotazioni. Se vuole, le
fornisco una mappa dell'aviosuperficie di partenza e
presumibilmente di quella di arrivo, che credo si situi oltre i
1.500 metri sul livello del mare, dove ricordo essere vigente il
divieto di sorvolo, aree protette o non protette. So da
informazioni dirette ricevute, e la prossima volta scatteremo delle
foto di gruppo, che alcuni suoi colleghi invece sono andati a
piedi.
Credo che, dato che si sta concretizzando una modifica della
legge regionale 4 marzo n. 15, che prevede attraverso una
"omnibus", articolo 24, che le deroghe di divieto di sorvolo al di
sopra dei 1.500 metri, oppure aree protette, siano concesse anche a
quei voli particolarissimi che sono i voli di protezione civile,
delle Forze armate, di trasporto cose, rotazioni consentite
dall'economia... se invece si trasportano persone importanti, per
cosa? Perché forse si equiparano le manifestazioni, le ricorrenze,
le varie feste ad eventi importanti, che riguardano il soccorso
sanitario, la protezione civile, i vari sopralluoghi per
frane...
Volevo allora sapere non se le rotazioni sono avvenute, perché
di questo sono certo, ma quali tipi di elicotteri sono stati
utilizzati, perché esistono sì 3 elicotteri in servizio il 23
settembre della Protezione civile, ma esistono anche elicotteri di
ditte private con una minima partecipazione dell'Amministrazione
regionale, che vengono utilizzati per lavori in rifugi e bivacchi,
alpeggi non raggiunti da strada, ma anche per questi eventi e
ricorrenze particolari. Credo che la popolazione valdostana -
soprattutto le persone che abitano vicino a tali aviosuperfici,
nota che queste vengono utilizzate la domenica per trasportare
personaggi importanti - e si chieda chi alla fine paga il conto, si
chieda perché non vanno a piedi invece di utilizzare l'elicottero.
Sono manifestazioni che potrebbero essere corrette non solo dal
punto di vista formale ma, dal punto di vista sostanziale, è che
per i sempre soliti noti - che non sono ignoti - vengono utilizzati
questi mezzi ultramoderni per chissà cosa: per fare feste, per
festeggiare una ricorrenza particolare? Credo che questo sia anche
per una certa sensazione che la gente può giustamente provare della
solita casta che utilizza mezzi che ad altre persone normali non
sono consentiti non solo dal punto di vista finanziario.
Presidente
- La parola al Presidente della Regione,
Caveri.
Caveri (UV)
- Lei ha detto: "qualcuno che è seduto vicino
a lei". Voglio sapere chi è che domenica 23 settembre è andato in
elicottero nel Vallone della Legna, perché a noi non risulta. Se
lei racconta delle bugie, perché di questo si tratta, perché nessun
membro della Giunta quel giorno era in elicottero al Vallone della
Legna, allora questo è un metodo inaccettabile, Consigliere
Venturella, e c'è poco da ridere! Nel momento in cui lei scrive
questo è difeso da una sorta di immunità che è stata sancita,
immunità della casta! Se lei mi dice chi è, assumerò come
Presidente della Regione tutte le misure necessarie. A me non
risulta che il 23 settembre 2007 vi sia stato un membro della
Giunta che abbia preso l'elicottero; visto che lei dice il
contrario, lo deve motivare!
Presidente
- La parola al Consigliere Segretario
Venturella.
Venturella (Arc-VA)
- Caro Presidente, articolo 91,
titolo VII del Regolamento interno del Consiglio, definizione
dell'interrogazione, cos'è un'interrogazione, Presidente...?
Caveri
(fuori microfono)
- ... no, lei ha detto:
"qualcuno che è seduto vicino a lei..."
Venturella (Arc-VA)
- ... posso? Perché potrei rispondere
per fatto personale... articolo 91:
"l'interrogazione consiste
nella semplice domanda se un fatto sia vero, se alcuna informazione
sia giunta alla Presidenza della Regione o sia esatto che la Giunta
o i suoi componenti abbiano preso...".
L'interrogazione dice:
"Appreso che numerose e importanti autorità regionali..."
,
ascolti, Presidente, lei si crede l'unica importante autorità
regionale?
Caveri
(fuori microfono)
- ... lei ha detto:
"qualcuno seduto vicino a lei..."
Venturella (Arc-VA)
- ... no, ho detto: "chieda a
qualcuno seduto vicino a lei chi erano le autorità importanti
regionali..."
(proteste vivaci dai banchi della Giunta)
Presidente
- ... verificheremo dai dibattiti, chiuda per
cortesia...
Venturella (Arc-VA)
- ... che il Presidente Consigliere
Caveri si inalberi così tanto...
(interruzione del Presidente della Regione, fuori
microfono)
... ho utilizzato il termine "inalberi"
perché siamo in
un consesso istituzionale, se vuole invitare, Presidente, ad
utilizzare un altro... quando si chiede al Presidente regionale per
sapere, si vuole sapere.
Presidente
- Ha già chiarito il termine della
questione.
