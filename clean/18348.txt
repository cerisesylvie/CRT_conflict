Classificazione
LAVORO


Resoconto integrale del dibattito dell'aula
Oggetto del Consiglio n. 1441 del 12 luglio 2000 - Resoconto
OGGETTO N. 1441/XI Disciplina legislativa del "lavoro
parasubordinato". (Interpellanza)
Interpellanza Preso atto della crescita del cosiddetto
"lavoro parasubordinato", in particolare per quanto riguarda i
collaboratori coordinati e continuativi, nella nostra regione, che
interessa circa quattromila lavoratori;
Preso altresì atto di una forte presenza del lavoro "flessibile"
in Valle d’Aosta, confermata dalla diffusione dei
dati ISTAT che evidenziano un’incidenza del 32,8 per
cento dei rapporti di lavoro "flessibile" in Valle
d’Aosta ponendola al secondo posto in Italia, dopo
il Trentino – Alto Adige;
Evidenziate le caratteristiche particolari del "lavoro
parasubordinato", che non beneficia, ad esempio, di una tutela
previdenziale e assicurativa adeguata;
Atteso che il ricorso al "lavoro parasubordinato" rientra nelle
attuali esigenze di flessibilità dell’imprenditoria
anche valdostana;
Sottolineato che non esiste al momento una precisa normativa
nazionale in vigore, in attesa dell’approvazione,
attualmente al vaglio del Parlamento, della cosiddetta "Legge
Smuraglia", carenza questa che procura diverse problematiche per la
tutela sia dei lavoratori sia dei datori di lavoro;
i sottoscritti Consiglieri regionali
Interpellano
la Giunta regionale per conoscere:
1) se intende adoperarsi, attraverso il coinvolgimento dei
Parlamentari valdostani, al fine di chiedere di accelerare
l’iter parlamentare per
l’approvazione della legge quadro sopracitata
relativa al "lavoro parasubordinato", in particolare per quanto
riguarda i collaboratori coordinati e continuativi, presente in
alta percentuale nella nostra regione;
2) se è già stata sviluppata una precisa analisi, da parte degli
Uffici dell’Assessorato all’Industria
o dell’Agenzia del Lavoro, sulla situazione del
"lavoro parasubordinato", con riferimento particolare ai
collaboratori coordinati e continuativi, in Valle
d’Aosta e, in caso di risposta positiva, quali sono
le valutazioni in merito.
F.to: Lanièce - Viérin M.
Président
La parole au Conseiller Lanièce.
Lanièce (Aut)
Questa interpellanza nasce dal fatto che
nelle scorse settimane sono stati diffusi dei dati in merito al
cosiddetto "lavoro atipico", a seguito di un'indagine condotta da
"Il Sole24ore" nel nord-ovest.
Da quanto si può leggere, risulta che nel 1999 nella nostra
regione si è verificata una forte presenza del lavoro atipico o
flessibile. La pesante incidenza di questa nuova posizione
lavorativa è confermata dai dati diffusi, che evidenziano
un'incidenza del 32,8 percento dei rapporti di lavoro flessibile in
Valle d'Aosta, ponendo la nostra regione al secondo posto in
Italia, dopo il Trentino Alto Adige, che presenta un 40,5 percento
di lavoratori di questo tipo. È da far notare che la media
nazionale è del 26,8 percento, quindi abbondantemente al di sotto
del valore della nostra Regione.
Per lavoro flessibile o atipico si intendono tutte quelle forme
di lavoro diverse dal rapporto a tempo indeterminato. Fra le varie
tipologie la più utilizzata è quella del part time, che in Valle
nel 75 percento dei casi è scelta dalle donne valdostane, per poter
rispondere anche alle necessità familiari. Mentre fra le altre
tipologie sono solo 399 i Valdostani che nel 1999 hanno usufruito
del lavoro interinale.
Nell'analisi degli occupati in base al sesso si vede una
consistente crescita del lavoro atipico femminile, che dal 1995 al
1999 è salito dal 48,3 percento al 50,5 percento.
In questo panorama del lavoro atipico vorrei soffermarmi, ed è
questo lo scopo dell'interpellanza, sul lavoro parasubordinato,
facendo in particolare riferimento ai cosiddetti "collaboratori
coordinati e continuativi", che nello scorso anno in Valle d'Aosta
sono stati oltre 4.000.
Purtroppo, però, per quanto riguarda questa parte, nonostante la
buona volontà dei collaboratori coordinati e continuativi che
operano in Valle d'Aosta prevalentemente nel campo editoriale,
commerciale e turistico, questo tipo di regolarizzazione dei
rapporti professionali evidenzia ancora alcune lacune.
Un esempio può essere rappresentato dal fatto che questi
lavoratori non beneficiano di una tutela previdenziale e
assicurativa adeguata.
Mi sono reso conto, studiando questa questione, che il ricorso
al lavoro atipico e quindi anche al lavoro parasubordinato, è
giustificato dalle evidenti esigenze di flessibilità
dell'imprenditoria anche valdostana, che non è in grado di
assorbire i costi di un dipendente o anche non necessita delle
capacità professionali dei lavoratori per tempi indeterminati.
Inoltre, al momento attuale non esiste una precisa normativa
nazionale in vigore, visto che siamo in attesa dell'approvazione,
attualmente al vaglio del Parlamento, della cosiddetta "legge
Smuraglia", che darà una definizione precisa e particolareggiata
dei lavoratori parasubordinati, oltre a definire diritti e doveri
di entrambe le parti.
È chiaro che l'assenza di una legislazione nazionale precisa in
questa materia procura diverse problematiche per la tutela sia dei
lavoratori, sia dei datori di lavoro. Per questo, quindi, con
questa interpellanza chiedo alla Giunta regionale se intende
adoperarsi, attraverso il fattivo coinvolgimento dei Parlamentari
valdostani, per chiedere di accelerare l'iter parlamentare per
l'approvazione di questa importante legge. Parallelamente, a
conferma o a smentita dei dati evidenziati, vista la particolarità
degli stessi per la nostra regione, vorrei anche sapere se è già
stata sviluppata una precisa analisi da parte degli uffici
dell'Assessorato all'industria o dell'Agenzia del lavoro, sulla
situazione del lavoro atipico, in modo particolare del lavoro
parasubordinato con riferimento ai collaboratori coordinati e
continuativi.
Ci dobbiamo rendere conto che il mondo del lavoro sta cambiando
velocemente, chi ha bisogno di lavorare si adatta, ma il compito
dell'amministrazione pubblica è anche quello di verificare la
realtà di queste nuove forme di impiego, cercando di adoperarsi al
fine di riuscire a fare in modo che il rispetto del lavoro e delle
capacità professionali sia sempre garantito in ogni caso.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
L'interpellanza proposta dal
Consigliere Lanièce affronta alcune questioni legate a cambiamenti
strutturali nel mercato del lavoro. Credo pertanto che sia utile
precisare anche la differenza che esiste fra lavoro parasubordinato
e lavoro flessibile.
Per quanto riguarda il lavoro parasubordinato, viene definito
tale un rapporto di collaborazione o di parasubordinazione
coordinata e continuativa, un rapporto fra impresa e lavoratore che
rientra nella competenza del giudice del lavoro ma che non possiede
le caratteristiche del lavoro dipendente o subordinato e
conseguentemente nemmeno gli istituti di tutela caratteristici del
rapporto di subordinazione. Si tratta di una forma di attività
lavorativa, che possiede sia aspetti del lavoro autonomo che del
lavoro subordinato e che al momento non ha trovato, come ricordava
il Consigliere Lanièce nella sua interpellanza, una sistemazione in
un quadro normativo definito: su questo tornerò dopo.
I vari disegni di legge non sono arrivati all'approvazione
finale perché molto forte è il dibattito fra due posizioni
contrapposte, che in maniera semplificata si possono riassumere con
prevalenza degli aspetti comuni al rapporto subordinato con
estensione delle relative forme di tutela, in un caso, e nell'altro
sostanziale identificazione con il lavoro autonomo.
Con il termine "lavoro flessibile in modo ampio e indistinto"
vengono indicate caratteristiche del lavoro che dovrebbero essere
interessanti per le aziende e utili per aumentare l'occupazione,
anche se a discapito di concetti come stabilità, tutela e
protezione, garanzia della retribuzione.
Il termine flessibilità in genere si riferisce a caratteristiche
del lavoro subordinato; è opportuno distinguere fra flessibilità in
entrata ed in uscita. Della prima fanno parte i vari modi o
contratti di assunzione, e in questo campo non manca flessibilità
in Italia, basti pensare ai contratti atipici molto diffusi come i
contratti a termine, i part time, i contratti di formazione lavoro,
l'apprendistato, i contratti di reinserimento, il lavoro interinale
che è stato poco fa citato. Dal punto di vista dell'entrata c'è una
discreta flessibilità.
Sul versante dell'uscita vi è molta rigidità. C'è invece
flessibilità all'interno del rapporto di lavoro, elasticità a
livello di orario di lavoro, di part time, non solo, banche ore,
orari plurisettimanali e altre articolazioni, interventi a livello
di retribuzioni con azioni ai dipendenti, salari legati alla
produttività, "gain sharing", e altre cose del genere.
Dico questo perché anche nell'articolo a cui si faceva
riferimento alla base dell'interpellanza, uscito su "Il Sole24ore",
in effetti si parla di lavoro parasubordinato e di flessibilità e
molte volte si tende a confondere le due cose. Come si vede, molti
concetti sono sintetizzati dal termine flessibilità. In effetti nel
mercato del lavoro italiano sia per quanto riguarda la flessibilità
in entrata e, anche se con minore intensità, per l'orario di
lavoro, sono molte le forme di flessibilità diffuse e
applicate.
L'identificazione del lavoro parasubordinato con il lavoro
flessibile pone l'accento sugli aspetti più vistosi che si sono
sviluppati nel mercato del lavoro, vale a dire vedere solo gli
aspetti riduttivi del lavoro parasubordinato come lavoro flessibile
al massimo, perché autonomo e poco oneroso a livello contributivo e
non regolamentato.
Si tratta di una lettura semplificata diffusa prima che
venissero introdotte innovazioni in materia di rapporti di lavoro,
contratti di formazione lavoro e "legge Treu". In alcuni casi i
rapporti di lavoro di natura diversa possono forzatamente essere
stati fatti rientrare nel parasubordinato per motivi di
opportunità, anche se l'evoluzione dell'economia ha creato nuovi
bisogni di attività lavorativa, che rientrano a pieno titolo nel
rapporto di lavoro parasubordinato, come ad esempio la diffusione
dei processi di esternalizzazione dell'impresa di tutta una serie
di attività collegate al processo produttivo principale.
All'evoluzione del mercato del lavoro non ha seguito una
regolamentazione normativa per mancanza di consenso sul
provvedimento da predisporre. Un elemento che può aver complicato
ulteriormente il quadro è la regolamentazione solo previdenziale
del lavoro subordinato, avvenuta in occasione della riforma
pensionistica nel 1995 con l'istituzione del contributo del 10
percento, legge n. 335/1999, per coloro che svolgono attività
parasubordinata o similare.
In questo caso ha prevalso la logica della raccolta e copertura
contributiva, per cui a questo contributo previdenziale sono stati
obbligati anche coloro che non svolgono in modo esclusivo attività
di lavoro parasubordinato e che hanno già una copertura
previdenziale, assicurando un maggior successo alla raccolta
contributiva, ma rendendo più difficoltoso misurare il fenomeno:
infatti l'informazione relativa a coloro che versano il contributo
del 10 percento sovrastima il numero di coloro che vivono del
lavoro parasubordinato svolto in modo regolare.
Per venire alle cifre, il 32,8 percento del lavoro flessibile in
Valle emerge da una ricerca specifica, che stima in 11.799 gli
occupati flessibili in Valle d'Aosta su un totale di 36.000
occupati nelle varie articolazioni fra tempo determinato,
apprendistato, contratti di formazione lavoro, part time e lavoro
interinale.
Si tratta di rapporti di lavoro che hanno diversi indici di
precarietà: molto basso il part time, relativo per apprendistato e
CFL, che in alcuni casi si trasformano in rapporti di lavoro
stabili; fra l'altro, lo stesso avviene in alcuni casi per il
lavoro interinale. Una caratteristica di questa tipologia di lavoro
è che molti lavoratori vengono assunti o con contratto di
formazione lavoro o con lavoro interinale, e successivamente vedono
trasformarsi in rapporto di lavoro indeterminato il loro rapporto
di lavoro.
Il dato riportato ha quindi fotografato una situazione in linea
con le tendenze generali del mercato del lavoro, che vengono in
parte esaltate dalle caratteristiche specifiche del mercato del
lavoro valdostano, in cui hanno forte incidenza le occasioni di
lavoro stagionale. Non è un caso che la Valle d'Aosta e il Trentino
siano ai primi posti da questo punto di vista. Si tratta di
elementi più volte messi in evidenza dai rapporti dell'osservatorio
economico e del mercato del lavoro.
In effetti, nell'ultima nota congiunturale del 1999, "Obiettivo
lavoro trend", uno spazio specifico è stato dedicato alle nuove
forme di lavoro. In particolare viene messo in evidenza, se si
guarda alla domanda di lavoro di flusso, la cosiddetta
"flessibilità in entrata"; i contratti di lavoro atipici arrivano a
pesare fino al 60 percento, il doppio del dato di stock rilevato
dalla ricerca. Si tratta di un dato elevato, ma che non deve
stupire se vengono presi in considerazione la tendenza generale
alla crescita del rapporto di lavoro atipico, le caratteristiche di
elevata stagionalità del mercato del lavoro valdostano e del fatto
che si tratta di un dato di flusso che indica in che modo è
iniziato il rapporto di lavoro.
In ogni modo l'Osservatorio regionale del mercato del lavoro ha
cercato di seguire le più recenti tendenze del mercato del lavoro
con informazioni che analizzano l'evoluzione del lavoro atipico
(flessibilità) negli ultimi 10 anni.
Per completezza di informazione si ricorda come il piano
triennale di politica del lavoro preveda anche una misura per
favorire la trasformazione a tempo indeterminato dei rapporti di
lavoro da tempo determinato.
Diversa è la situazione, come viene evidenziato
nell'interpellanza, per quanto riguarda il lavoro parasubordinato,
su cui per il momento non esistono rilevazioni statistiche
consolidate e non esistono ricerche specifiche sulla materia
dell'Osservatorio economico e del mercato del lavoro regionale. Le
informazioni al momento disponibili sono di fonte INPS e stimano in
circa 4.300 le persone che versano un contributo previdenziale per
attività parasubordinata e 1.700 i committenti che utilizzano
questa tipologia di prestazione professionale. Si tratta di dati
che coincidono con le cifre riportate nell'interpellanza.
È chiaro che è una prima approssimazione per dimensionare il
problema, tenendo presente che probabilmente l'ampiezza è
inferiore, perché sono numerosi coloro che versano il contributo
previdenziale pur svolgendo un'altra attività lavorativa e avendo
la relativa copertura previdenziale. Sono ricompresi nell'obbligo
del versamento del contributo, ad esempio, gli amministratori, i
sindaci o i revisori di società, i componenti di collegi e
commissioni, i collaboratori che svolgono altre attività.
Da questo quadro emerge anzitutto la necessità di un
approfondimento dei dati, quindi avere un monitoraggio più preciso
della situazione, proprio perché, tenendo conto del fatto che
questa sta diventando una tendenza strutturale del mercato del
lavoro locale e nazionale, è necessario per il futuro, adeguare le
politiche del lavoro e le politiche della formazione.
A questo proposito ritengo fondamentale, come veniva evidenziato
anche nell'interpellanza, l'approvazione del disegno di legge che è
già stato approvato al Senato nel mese di febbraio 1999, che reca
norme di tutela per i lavori atipici, e quindi definisce i
contenuti contrattuali, la formazione, la previdenza e quant'altro
è necessario per definire questo tipo di lavoro.
Ora, non so se sia stata una conseguenza dell'interpellanza,
comunque si legge sui giornali di oggi, in particolare su "La
Stampa":
"Legge sui lavoratori atipici, intesa sugli
emendamenti, un vertice con Salvi sblocca il disegno di legge
Smuraglia"
, e su "Il Sole 24ore" di oggi:
"Atipici,
schiarita nel Governo"
; pertanto ci auguriamo che ci sia
effettivamente un'accelerazione per sanare una situazione che
presenta degli ambiti di ambiguità.
Président
La parole au Conseiller Lanièce.
Lanièce (Aut)
Ho preso atto della documentata relazione
dell'Assessore, anzi gli chiederei di avere una copia di quanto ha
appena letto.
Questa iniziativa è stata fatta proprio per sollevare questo
problema e porre alcuni interrogativi, ai quali mi sembra
l'Assessore abbia risposto in modo preciso, nel senso di aver
spiegato bene la differenza fra i due tipi di lavoro e di aver
ribadito che in Valle d'Aosta siamo in presenza di un aumento del
lavoro flessibile e di conseguenza di quella parte considerata come
lavoro parasubordinato.
L'Assessore ha detto di condividere la necessità che venga
approvata al più presto a livello nazionale la legge cosiddetta
"Smuraglia"; a questo riguardo avevamo chiesto alla Giunta
regionale di verificare, con il coinvolgimento attivo e fattivo dei
Parlamentari valdostani, il motivo per cui la legge era bloccata;
leggendo il giornale di oggi sembra che ci sia una schiarita, e noi
ce lo auguriamo anche perché se ci sarà una schiarita a livello
nazionale, si potrà finalmente vedere approvata la legge quadro che
dovrà regolamentare meglio questa parte del lavoro che in questi
ultimi periodi, soprattutto in Valle d'Aosta, sta avendo un certo
consenso dal punto di vista del numero dei lavoratori presenti.
Anche perché, giustamente, una volta approvata la legge quadro
nazionale, si potrà, a livello regionale, porre in essere una
modifica, un adeguamento delle politiche di lavoro e di formazione,
proprio per tener conto della "legge Smuraglia", che regolamenta il
lavoro atipico in generale.
Mi sembra che sia molto importante quanto ha evidenziato
l'Assessore in risposta alla nostra seconda domanda, con la quale
chiedevamo, alla luce dei dati emersi dall'indagine dell'ISTAT, che
indicavano come la Regione Valle d'Aosta fosse la seconda a livello
italiano come numero di lavoratori nel campo del lavoro atipico
flessibile, di dare mandato all'Agenzia del lavoro o
all'Assessorato di monitorare questa situazione, per poter
ragionare su dati precisi.
Infatti c'è la possibilità che alcuni dati possano essere
interpretati diversamente, anche perché è sufficiente essere nel
Consiglio di amministrazione di un qualsiasi ente per rientrare in
questa categoria, e molte volte chi fa parte di un Consiglio di
amministrazione ha un proprio lavoro, e quindi non rientrerebbe in
questa fascia di lavoro parasubordinato.
Invitiamo l'Assessore a porre in essere questi approfondimenti e
poi a portarli a conoscenza della commissione competente, in modo
da poter aver sotto mano un quadro completo della situazione, sul
quale poter adottare, alla luce di un'eventuale approvazione a
livello nazionale della "legge Smuraglia", le necessarie politiche
del lavoro e di formazione.
