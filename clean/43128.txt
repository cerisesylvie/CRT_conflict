Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 558 del 12 maggio 2021 - Resoconto
OGGETTO N. 558/XVI - Petizione popolare "Progetto salute
2030". (Approvazione di una Risoluzione. Reiezione di altra
risoluzione)
Bertin (Presidente) -
Con 34 consiglieri presenti,
possiamo riprendere i lavori del Consiglio. Siamo al punto n. 6.01
dell'ordine del giorno, in discussione generale. Il consigliere
segretario Distort si è prenotato e ne ha facoltà.
Distort (LEGA VDA) -
Torno sull'argomento in discussione
generale, ma sotto un aspetto che vi confido essere estremamente
legato alla mia deformazione professionale. Sotto questo punto di
vista, che è la guida principale ai processi decisionali che
competono alla mia persona, voglio semplicemente esaminare il tema
relativo alla petizione: l'ospedale nuovo, piuttosto che
ampliamento dell'ospedale esistente.
Io parto dal presupposto che, come è del tutto evidente, sono
state due variabili imponenti che si sono succedute dopo la scelta
di realizzare l'ampliamento del Parini.
La prima in termini cronologici ha riguardato i rinvenimenti
archeologici, tra l'altro di una entità e di una natura
straordinaria, perché il
cromlech
rinvenuto risulta il più
grande in Europa come ampiezza. Quindi rinvenimenti archeologici
assolutamente significativi, che hanno bloccato i lavori e hanno
richiesto una fase di ripensamento sulla realizzazione del
progetto. L'altro grande elemento imponente è la crisi sanitaria da
Covid. Sono questi due pilastri che l'uno ha comunque generato una
interruzione nell'iter, imponendo comunque un ripensamento, e
l'altro è l'evento Covid, entrambi eventi di portata straordinaria,
che comunque richiedono un approfondimento di maggior
consapevolezza e di verifica. D'altronde siamo nella fase di
progetto e tra l'altro il senso etimologico del termine deriva da
pro ago
, cioè prima di agire, è tutta quanta l'attività che
si svolge prima dell'agire. Ben venga, perché questo ci permette di
poter raddrizzare il tiro, ci permette di avere visione, ci
permette di avere risposta.
Alla luce di queste variabili si è inserita in questo periodo
storico la petizione "Salute 2030", i cui contenuti non discendono
da opinioni, ma ricalcano quella che né più né meno è la
letteratura dell'edilizia ospedaliera. Tra l'altro, è esattamente
sotto questo punto di vista che io voglio portare avanti questo mio
momento di analisi, non sulle opinioni. Sinceramente le opinioni
non sono così rilevanti, non mi affascinano. Io sono affascinato,
come immagino qualunque persona dotata di facoltà mentali, dalla
conoscenza, non certo dall'opinione. L'opinione la rispetto, ma
quello che guida le scelte fondamentalmente si basa sulla
conoscenza. La conoscenza viene dall'analisi. Un mio vecchio
docente di progettazione ci diceva quando io ero allievo: "Cari
futuri architetti, ricordatevi che ogni buon progetto nasce da una
buona analisi"; di questo ho fatto tesoro e di questo penso che
faccia tesoro probabilmente l'umanità intera.
Allora vediamo l'analisi. Prima di tutto la tutela e la
valorizzazione dei reperti archeologici. È chiaro che a tutt'oggi
risulta sinceramente, e ve lo dico sotto il profilo professionale,
condizionato dalla mia formazione professionale, ma mi risulta
ancora poco chiaro come la soluzione progettuale esistente o in
fase di elaborazione abbia o stia risolvendo il tema della
valorizzazione dei reperti archeologici, perché ricordiamoci:
tutela dei beni è una cosa, valorizzazione dei beni è tutt'altra.
La tutela si può risolvere anche con uno strato di membrana
separatrice, un getto di calcestruzzo ed è risolta la tutela, ma la
valorizzazione è tutt'altro. Quindi è estremamente importante che
ci sia un progetto in questa fase di pro
ago, che sia
concepito un progetto che rispetti la valorizzazione, che non ne
impedisca una fruizione futura o una ridotta valorizzazione
presente e futura, perché altrimenti è un progetto che non risponde
ai requisiti.
A tutt'oggi io non ho elementi, perché abbiamo visto anche in
Commissione, abbiamo avuto l'indicazione di una bozza progettuale
concepita su tre ipotesi strutturali, che vanno semplicemente a
diminuire i pilastri che insistono sull'area archeologica, ma che
comunque non vanno a risolvere la continuità visiva dell'area. Io
non voglio fare il sottile, ma è del tutto evidente che un'area di
cromlech o è percepita nella sua interezza o sennò non sarà
percepita, o sennò ci troveremo sempre e solo di fronte a una
soluzione monca, anzi, ci troveremo di fronte a un compromesso e
mai a una soluzione. Pertanto, è estremamente importante, è
questione di valorizzazione del bene, altrimenti tanto valeva non
fare tutto questo
can-can
relativo alla questione del bene
archeologico. Quindi o si risolve nella sua interezza o sennò non è
risolta.
Da architetto - sempre perché dico deformazione professionale -
io vi dico che la soluzione non è che è del tutto evidente che
allora vuol dire di andare a costruire altrove un ospedale, perché
questo problema discriminante si risolve attraverso un'operazione
che si chiama progettazione. Si tratta di adeguare la progettazione
a questo, ma per farlo non è che si parte dall'iniziativa del
progettista. L'iniziativa parte dal committente, è il committente
che deve dare le indicazioni al progettista per una variante se
necessario sostanziale, non una correzione.
Le soluzioni strutturali adottate, almeno quelle che ho visto
io, che abbiamo visto in Commissione, sono delle soluzioni di
tecnica delle costruzioni, vale a dire hanno risolto la continuità,
hanno interrotto la continuità della maglia dei pilastri che va a
scaricare a terra, l'hanno interrotta all'ultimo solaio o al
penultimo solaio, inserendo delle strutture rigide, particolarmente
rigide, si chiamano travi reticolari, che poi concorrono anche con
sistemi reticolari anche nel piano superiore in una delle
soluzioni, con il sistema di travi in assenza di aste oblique, si
chiama trave Polonceau, ma non voglio adesso mettermi a fare una
lezione che era già noiosa per noi architetti, figuriamoci in
quest'aula. Però la differenza tra una soluzione e un compromesso è
che la soluzione risolve definitivamente un problema, il
compromesso va semplicemente a mitigarne l'interferenza ed è questo
che è successo, almeno è questo che emerge dal progetto. Poi non ho
dubbi che l'architetto collega abbia la capacità di eseguire una
soluzione progettuale affascinante, non ho dubbi su questo, che sia
perfettamente in grado, attraverso una riduzione del numero di
pilastri, di dare comunque una versione suggestiva. D'altronde vi
svelo una realtà che è assolutamente evidente anche questa: noi
architetti siamo addestrati per questo, il nostro lavoro è
esattamente affascinare attraverso le soluzioni progettuali. È
ovvio che noi siamo capaci, è ovvio che noi siamo in grado di
emozionare. Le Corbusier diceva che l'architettura è di per sé un
esercizio di emozione, questo sappiamo fare, quindi in ogni caso lo
sapremo fare. Il problema è che comunque la soluzione pertinente è
quella che risolve dal punto di vista non emotivo, non estetico, ma
risolve dal punto di vista della semantica, cioè del rispetto del
significato di quello che si va a gestire.
Io a tutt'oggi non ho questa visione, per cui è per questo che
dico: ho bisogno di una fase in più, ho bisogno semplicemente di un
approfondimento in più. Non ho minimamente intenzione di mettere i
bastoni tra le ruote, ma si tratta di decidere se dobbiamo fare un
atto di fede o dobbiamo esprimerci dando il nostro contributo. Io
sto seguendo la seconda strada, mi esprimo dando il mio
contributo.
Vero è che c'è la Sovrintendenza di mezzo, la quale è deputata
esattamente a svolgere questo servizio di presidio del bene
culturale, ma è altrettanto vero che se nasce un dibattito in
Consiglio, i consigli ritengo che siano in luogo, cioè siano
assolutamente da esprimersi, da esplicitarsi. E anche il rapporto
collaborativo nei confronti della Sovrintendenza, per non lasciare
il Sovrintendente solo a prendere una decisione assolutamente
delicata, ma ci sia anche il rafforzamento e la condivisione
dell'intero Consiglio, ognuno per le proprie competenze.
Altro aspetto. Abbiamo visto dalle varie audizioni, soprattutto
l'ultima, quelle che coinvolgevano il personale progettista, altri
progettisti, il tema della modularità. È un tema che ormai fa parte
della letteratura dell'edilizia ospedaliera: modularità e
flessibilità. Sono gli elementi fondamentali per un'edilizia
ospedaliera che si collochi in questo periodo storico. Sono
elementi fondamentali che si collocano dopo l'esperienza Covid.
Allora, anche lì, come si risolve? Si risolve con la progettazione.
La soluzione non è nella delocalizzazione, per adesso, questi
problemi si risolvono con la progettazione. Cosa succede? Che noi
abbiamo un ospedale per acuti, il nuovo ospedale per acuti, se
vogliamo definirlo così attraverso questo esercizio nominale che
non è un gioco di prestigio. Rispetto la definizione data
dall'assessore Barmasse, quando l'ha definito il nuovo Ospedale
Parini, nuovo ospedale; accetto, ma ovviamente è un'attività di
definizione, è un'attività di scelta, di approfondimento della
dimensione dell'aspetto progettuale.
Però cosa succede? Questo ospedale per acuti risulta costruito
tipologicamente a edificio unico, quello che nell'ambito degli
addetti ai lavori si chiama monoblocco. Il monoblocco è una
struttura di per sé compatta che è difficilmente frazionabile,
difficilmente sezionabile, a meno che non siano stati espressi
alcuni accorgimenti progettuali, però di cui noi non siamo a
conoscenza. Perché l'edificio monoblocco impedisce quel tipo di
intervento di aggiornamento e di manutenzione nel tempo, che in una
struttura ospedaliera è fondamentale, consentendo il sezionamento
delle aree in modo tale da poter lavorare su quello e con un
esercizio di
turn over
spostare i degenti in altri reparti e
poter lavorare su questo. Però le interferenze che si generano in
una attività lavorativa sono estremamente incisive e quindi cosa
succede? Nel momento in cui l'interferenza è data dal rumore, la
trasmissione di rumore avviene da un piano all'altro e non basta la
divisione tra un piano e l'altro, perché c'è propagazione di
rumore, ancora di più c'è propagazione di vibrazione. Questa è
proprio una questione tecnica di continuità strutturale, a meno che
non si adottino dei dissipatori di rumore, dei dissipatori di
vibrazione, si creino degli strati di interruzione tra un'area e
l'altra. Però anche questo emerge dalla documentazione che abbiamo
esaminato? Non emerge, non sappiamo, quindi rischiamo oggi di
approvare una situazione, di dar corso a una situazione che tra
cinque anni o tra dieci anni ci creerà dei problemi.
Allora dico: qual è la soluzione? Siamo in ambito medico
sanitario e c'è un proverbio: "Il medico pietoso fa la ferita
cancerosa", cioè l'intervenire in maniera profonda, definitiva,
adeguata, permette alla ferita di non diventare cancerosa. Adesso
l'esempio claudica come tutti gli esempi, però sta di fatto che in
questa situazione noi non abbiamo chiaro questo fatto. Così come
non abbiamo chiaro il fatto che, nel momento in cui si conclude la
prima fase dell'ospedale per acuti, si trasferiscono tutte le
degenze e poi si iniziano i lavori nell'altra parte, ma nell'altra
parte si realizzeranno delle destinazioni che non saranno ospedale
per acuti, saranno altro, saranno l'ospedale delle dodici ore, sarà
l'ospedale materno -infantile, sarà il reparto Covid, ma fintanto
che non viene realizzato tutto questo nell'attuale Parini, tutte
queste destinazioni dove rimarranno? Rimarranno tutte concentrate
nel monoblocco? Allora, il monoblocco è in grado di assorbire il
fabbisogno di spazio e di funzioni di tutte queste altre funzioni
che verranno poi ricollocate nel Parini? Questo non succederà per
sei mesi, succederà per qualche anno, perché così come ci vorranno
degli anni per costruire il monoblocco, così ci vorranno degli anni
per realizzare la ristrutturazione dell'attuale Parini. Ha senso
chiedersi questo? Secondo me sì, dobbiamo chiedercelo, perché è una
questione di strategia.
L'elemento della cantierabilità è estremamente delicato. Anche
questo si risolve dal punto di vista tecnico, però che previsione
ci sia sulla cantierabilità dell'area sinceramente non mi è chiara.
La documentazione che abbiamo avuto in Commissione non è
sufficiente allo stato attuale degli approfondimenti. La
cantierabilità è un elemento estremamente fondamentale, anche
perché si tratta di una azione, di un'attività che prosegue nel
tempo in anni, quindi un buon esame, un buon approfondimento della
cantierabilità permette di ridurre le interferenze con il
territorio circostante. E questo è estremamente importante, perché
queste interferenze si trasformano in malessere dei cittadini e di
conseguenza in una sorta di disapprovazione della scelta politica,
oltre che di fatto di problemi che si generano alla
cittadinanza.
L'area di cantiere. Io l'ho fatto presente e il progettista mi
ha risposto in un linguaggio abbastanza noto tra di noi: c'è il
piano della sicurezza, è previsto, c'è la planimetria di cantiere.
Perfetto, lo so perfettamente, ma io so altrettanto perfettamente e
ovviamente lo sa anche lui che il fabbisogno di spazio in un'area
di cantiere è imponente. Anche il fatto di poter utilizzare dei
sistemi costruttivi a elementi prefabbricati presuppone l'utilizzo
di macchinari di elevazione, presuppone lo stazionamento di mezzi
pesanti che portano questi grossi elementi per metterli in opera.
Quindi, dove noi ci troviamo un'area che per una parte, quasi un
terzo, è occupata da ritrovamenti archeologici, e quindi non può
essere area di cantiere, deve essere area di rispetto, c'è l'area
su cui sorgerà il monoblocco e di conseguenza l'area di cantiere
che permette tutte queste lavorazioni fondamentali e necessarie
rimane soltanto l'area residua. È del tutto evidente che, a mio
parere, sarà necessario far ricorso a un'area esterna di appoggio.
Questa area esterna deve essere più vicino possibile e il prato
libero più vicino possibile, sinceramente mettendomi un attimino
nei panni del direttore del lavoro, del redattore del piano della
sicurezza, probabilmente io immaginerei che la prima area libera
disponibile sia il prato nelle vicinanze del Refuge Père Laurent.
Ma se così fosse siamo convinti che sia una soluzione che
funzionerebbe? Se c'è un'area libera con dimensioni altrettanto
adeguate più vicina, io sarei contento se venisse esplicitato,
poiché questo ci permetterebbe esattamente di capire ancora
qualcosa di più, perché risolto questo, si risolve un grosso
problema. se si risolve ha senso continuare in una direzione, ma se
non si risolve vuol dire che per tentare la soluzione di un
problema se ne aprirebbe un altro.
Le interferenze sono importantissime. Io vi dico per esperienza
- ci sono altri due miei colleghi presenti in Aula, poi ci saranno
tutte le persone che svolgono più o meno lo stesso lavoro che
ascoltano - che il grande problema dei cantieri sono le
interferenze! Sono le interferenze che generano la maggior parte
dei problemi, perché sono i vicini, i vicini che rompono le
scatole, i vicini che si sentono lesi, che si sentono danneggiati.
Quindi quel problema delle interferenze non è un fatto marginale, o
viene studiato o sennò non funziona. È per quello che io dico che è
necessario approfondire.
C'è un aspetto che fa parte della letteratura dell'edilizia
ospedaliera, che è il verde terapeutico. Anche lì, si risolve con
un approccio progettuale, ma il verde terapeutico se c'è la
disponibilità in estensione, e quindi se c'è disponibilità, è
relativamente semplice gestire un progetto del verde in estensione,
ma laddove non c'è questa disponibilità non è che non si risolve,
c'è ancora la possibilità di risolverlo, ma lo si fa attraverso un
percorso progettuale, si tratta di progettare il verde dando
priorità alle alberature, alle chiome. Ovviamente non è che un
giorno verso la fine del cantiere arrivano poi quegli omini che
piantano gli alberi e ne mettono uno vicino all'altro: fa parte di
un progetto, perché bisogna creare paesaggio. Questo paesaggio ha
una funzione terapeutica, questa visione, questa percezione, e
penso che il personale, proprio il mondo accademico medico possa
darne conferma, soprattutto non solo per i degenti, ma anche per il
personale che ci lavora. Allora, è previsto uno spazio di serra,
una grande serra sopra la zona archeologica, così ci è stato detto,
ma tutti quelli che si affacceranno alle finestre e che affacciano
su Via Roma, su Via Parigi o su Via Chaligne che cosa vedranno? La
progettazione del verde nell'area di contorno può essere un
elemento che va a risolvere questo fabbisogno di verde terapeutico,
non solo per i degenti ma anche per il personale.
Tra l'altro, piccolo inciso, io ho ritenuto assolutamente
paradossale che quando abbiamo sentito un certo noto sindacalista
abbia fatto gli elogi, si è speso per fare gli elogi della scelta
politica del Parini, del progetto, senza il minimo riferimento al
benessere del personale che lavora; minimo! Finisco qui e con
questo non voglio criticare questa figura il cui lavoro sarà
sicuramente ineccepibile, ma almeno noi, cari colleghi, teniamone
conto.
L'altro aspetto fondamentale è che il dimensionamento di un polo
ospedaliero discende perfettamente dall'organizzazione della sanità
territoriale e questo è del tutto evidente. Quindi è estremamente
importante che sia associato da un progetto chiaro di sanità
territoriale, per sapere dove e come vengono reperiti gli spazi di
sanità, come viene organizzata la sanità territoriale, perché è
ovvio che in funzione del potenziamento della sanità territoriale
ovviamente diminuisce il fabbisogno relativo all'area espressamente
ospedaliera. Io su questo non voglio mettermi minimamente a
competere con il ruolo e le competenze personali dell'Assessore,
però mi sembra di un'evidenza che si impone questa
considerazione.
Poi non da ultimo il fatto che, alla luce dell'attività condotta
in parallelo tra la III e la V Commissione, noi arriviamo alla
conclusione di tutto questo iter con una relazione del presidente
della V Commissione e una relazione del presidente della III
totalmente discordanti. Non entro in merito a questioni politiche,
mi limito soltanto dal punto di vista proprio conoscitivo:
evidentemente risulta che non è chiaro il percorso di
approfondimento svolto.
Io ribadisco che tutto questo si può risolvere a livello
progettuale, ma questo non avviene semplicemente
motu
proprio
per iniziativa del progettista. Deve essere il
committente, la Regione, la Giunta, che tracci queste esigenze e le
trasmetta al progettista per poter eseguire un progetto di variante
sostanziale. È chiaro che non è che andiamo avanti a esperimenti,
però tutto questo entra nelle dinamiche di dialogo con lo studio di
progettazione, che oltretutto è uno studio che ha dimostrato un
altissimo livello professionale, quindi è perfettamente in grado di
rispondere in tempi brevissimi a queste indicazioni. Ma queste
indicazioni devono essere fatte, altrimenti noi oggi spostiamo un
problema a domani con gli interessi, perché viene ulteriormente
aggravato.
L'ultima questione. Ma nel caso, che cosa faremmo dell'Ospedale
Parini? Beh, io penso che non sia tanto difficile andare a
individuare altri usi. Io penso che dalle informazioni, dai
programmi della Giunta l'idea di realizzare delle strutture che
siano dall'ospedale di comunità, a case della salute, scuola
polmone, l'eventuale palazzo regionale che assorba le varie sedi e
che riunisca in un unico fabbricato tutte le funzioni, un
fabbricato eventualmente ultra efficientato, insomma sono tutti
temi che rientrano nel discorso di una pianificazione delle risorse
e della disponibilità del patrimonio della Regione.
Pertanto per concludere io vi dico, cari colleghi, che occorre
conoscenza, occorre semplicemente conoscenza, perché laddove manca
la conoscenza, si formano le opinioni e finché sarò in questo
Consiglio le opinioni non mi sedurranno mai come la conoscenza. Io
chiedo che, per quanto mi riguarda, così come è condiviso con il
mio gruppo, è assolutamente necessario affrontare ancora degli
approfondimenti. Evidentemente siamo all'ultimo miglio, non
significa aprire un vaso di Pandora e mettere tutto in discussione,
però questi approfondimenti, così come ho elencato, ritengo che
siano assolutamente da chiarire, altrimenti quello che non
risolviamo oggi diventa un problema domani.
Presidente -
Consigliera Foudraz, ne ha facoltà.
Foudraz (LEGA VDA) -
Scegliere è difficile, non scegliere
è peggio. Sono parole sagge che emergono dal comunicato del
Comitato Vallée Santé, scritte in data 8 maggio scorso. Sono
quattordici anni che la questione va avanti. Una questione
interrotta, come anticipato dal collega Distort, dal ritrovamento
di importantissimi reperti archeologici, che sono unici in Europa
per le loro dimensioni e che sono da vedere sotto un'ottica di
atout
per la Valle d'Aosta e non devono quindi essere visti
come un ostacolo.
Il suggerimento che è arrivato da parte dei progettisti della
SIV, che indicano come possibile la coesistenza tra l'ampliamento e
lo spazio museale sotto al nuovo ospedale, non vuol dire che sia da
intendere come soluzione ottimale, poiché tutto questo sottrarrà
comunque un piano e mezzo di spazi di quell'area che inizialmente
erano destinati ad attività sanitarie. Non solo: durante le varie
audizioni nelle varie Commissioni è emerso dalla Sovrintendenza che
con tutta probabilità, quando si procederà con gli scavi verso
Viale Ginevra, si troverà la prosecuzione del cerchio di pietre del
cromlech
e quindi sarà nuovamente tutto fermo.
Non dimentichiamo che viviamo in una Regione a vocazione
turistica, con turismo invernale ed estivo, che si sviluppa su
tutto il territorio regionale. In inverno con l'afflusso dei
turisti sulle meravigliose piste innevate, piuttosto che con
escursioni di sci alpinismo, nelle altre stagioni con la
possibilità di meravigliosi percorsi, gite in montagna presso
rifugi, bivacchi o quant'altro.
Spesso vediamo e sentiamo tutti noi volare gli elicotteri del
soccorso, che allo stato attuale devono atterrare a
Saint-Christophe. Allora io vorrei solo dire questo: nel campo
medico i minuti possono fare la differenza fra la vita e la
morte.
Presidente -
Assessore Barmasse, ne ha facoltà.
Barmasse (UV) -
In questo mio intervento sull'ospedale
vorrei riallacciarmi a quello che ha detto il consigliere Baccega,
che ha aperto la discussione su questo argomento non tanto per
quanto riguarda l'ospedale, ma per quello che riguarda la sanità in
Valle d'Aosta che, a mio avviso, è stata maltrattata in questi
ultimi anni. Come ha ricordato il consigliere Baccega, e lui
sicuramente lo sa meglio di me, si sono succeduti cinque o sei
presidenti della Giunta e altrettanti assessori alla sanità in
pochi anni. Questo sicuramente non ha fatto bene alla sanità
valdostana. Non ha fatto bene, perché io devo dire un po' da
profano che non capisco se questo assessorato non piace o per
qualche ragione diventa sempre motivo di scontro, a volte politico
e a volte anche non politico, ma sicuramente tutto ciò non è
propedeutico al funzionamento di una sanità.
Mi associo anche alle altre parole del consigliere Baccega
quando dice che gli operatori sanitari sono stanchi, ma è stanco
anche tutto l'apparato amministrativo, perché si sente, in un
momento in cui da più di un anno bisogna combattere una pandemia,
un'emergenza sanitaria senza precedenti. Forse ogni tanto ce lo
dimentichiamo, si continua a essere sotto attacco da vari punti di
vista, politici e non solo, e anche da parte dell'opinione pubblica
o per lo meno da una certa parte dell'opinione pubblica, che magari
in maniera un po' incauta attacca la sanità, il che non vuol dire
attaccare l'assessore alla sanità, ma un sistema.
Il clima che si respira è particolare, sia per quanto riguarda i
sanitari, che sono molto stanchi perché hanno lavorato nei reparti
Covid in condizioni ovviamente critiche e difficili cercando di
mantenere un servizio sanitario, ma sono molto stanchi anche tutti
gli amministrativi, tutti coloro che devono prendere tutti i giorni
delle decisioni e non sanno se queste decisioni possono comportare
magari delle problematiche di altra natura, questo ritarda
ulteriormente la macchina sanitaria e a mio avviso sta creando
veramente dei problemi importanti.
Io penso che la sanità abbia bisogno e soprattutto sia degna di
rispetto, in questo periodo e in questo ultimo anno, e speriamo che
finisca presto la pandemia. Di rispetto perché se la sanità non
risolve i problemi, non risolviamo nulla! I problemi economici sono
importantissimi, ma se qualcuno ci è già passato attraverso qualche
malattia importante forse avrà anche pensato che magari si va a
mangiare un piatto di spaghetti alla Caritas, però si rimane vivi,
mentre se la sanità non funziona tutto ciò non c'è. Questo per dire
che la sanità è veramente importante.
La sanità è anche un ambito difficile, perché è uno degli
argomenti di cui tutti parlano. Quando ci si laurea in Medicina si
fanno sei anni di corsi, se si faceva chirurgia generale si
facevano altri sei anni di specializzazione, e sono dodici anni; ai
miei tempi si faceva fisica nucleare in quattro anni, ma nessuno
osava parlare di fisica nucleare, perché non ne sapevano niente, ma
tutti parlano di medicina. Questa è la democrazia ed è giusto che
sia così, per cui si sente di tutto. Questo per dire che comunque è
un ambito molto difficile nel quale lavorare e bisogna fare molta
attenzione, perché dalla sanità dipende la vita di tutti noi tutti
i giorni. Quindi chiederei veramente massima responsabilità e
rispetto per l'ambito sanitario.
Detto questo, vorrei spendere due parole sull'ospedale,
esprimendo ovviamente una opinione personale, che è un po' quella
che io ho già espresso quando sono stato audito in III e V
Commissione congiunte. Il progetto ospedale l'Assessorato lo ha
trovato già avviato da anni, con tutte le sue criticità, le quali
si erano espresse ultimamente con il ritrovamento del sito
archeologico e tutto ciò che c'è nello stesso. Questo sembrava
essere l'ostacolo principale a proseguire su questa strada. Tale
ostacolo è stato obiettivo di questa Amministrazione e il cercare
di superarlo, questo era il progetto che avevamo, di un ospedale
H24 in prossimità del Parini, come ho già detto più volte. In
questo si è speso l'Assessorato cercando, come ho già detto, di
fare parlare la Soprintendenza con la progettazione, per poter
arrivare a una soluzione. anche perché lo scopo principale, o per
lo meno quello a cui ho puntato dall'inizio, è quello di dare ai
valdostani l'ospedale, la struttura ospedaliera, che si poteva
costruire nel più breve tempo possibile. Questo è sempre stato e
questo è anche quello che chiedo da operatore sanitario, perché al
di là di come uno può pensarla, o come possono pensarla i
sindacati, quello che gli operatori sanitari vogliono - vi prego di
credermi - è che costruiamo qualcosa nel più breve tempo possibile.
Per cui questo è quello che ha cercato di fare l'Assessore.
Si è arrivati a una soluzione, almeno apparentemente, tra la
progettazione e la Soprintendenza. Una soluzione affascinante, come
ha detto il consigliere Distort, e giustamente è il lavoro gli
architetti creare delle immagini che affascinano, e devo dire che
il progetto mi ha affascinato. Però direi che il sito archeologico
ha ancor più, secondo me, determinato la scelta di fare l'ospedale
in quella sede, perché sinceramente penso che costruire un ospedale
da un'altra parte non avrebbe portato, conoscendo quello che è
successo in questi ultimi anni, alla costruzione di un sito
museale, se non chissà quando, e al recupero del vecchio Ospedale
Parini. Siamo costellati purtroppo di monumenti che non sono mai
stati portati a termine in tutta la regione e, secondo me, questo
probabilmente sarebbe stato purtroppo l'esito della costruzione di
un ospedale in un altro sito. Quindi a maggior ragione io ritengo
che la scoperta del sito archeologico imponga la costruzione del
nuovo ospedale in quella sede, così come anche già espresso da
alcuni esperti della commissione di valutazione del sito
archeologico.
La mia opinione è che sia opportuno costruire l'Ospedale Parini
in quella sede. È un Ospedale H24 e questo vuole dire che lì ci
sono i reparti di degenza, sale operatorie, pronto soccorso ed
eliporto. Questo vuol dire che, se i tempi vengono mantenuti,
avremo comunque una struttura con queste caratteristiche, quindi
sala operatoria e reparti di degenza, pronto soccorso e tutto
quello che riguarda la radiologia, per lo meno riferita e riservata
a quella parte di ospedale, se tutto funziona, in tre-quattro
anni.
Dopodiché bisogna arrivare alla ristrutturazione del vecchio
Ospedale Parini che anche in questo caso vuol dire sapere cosa fare
del vecchio Ospedale Parini, mentre tutte le altre opzioni sono,
per carità, tutte da prendere in considerazione, ma per esempio
aprire un ospedale di comunità, sarebbe un ospedale di comunità
enorme; la casa della salute è un poliambulatorio, niente di più,
solamente gestito in dodici ore, invece che solamente in alcuni
orari. Quindi, a mio avviso, non potrebbe essere una riconversione
di questo tipo, mentre io la vedo in maniera molto importante, come
appunto quello che è previsto, cioè un polo dove vengono messi
l'H12, cioè il
day hospital
, dove si crea un polo
materno-infantile, dove si può finalmente mettere la
psichiatria.
La vicenda Covid a cui si fa riferimento è un problema, anche se
io spero che fra quattro-cinque anni non ci sarà più, perché se il
problema Covid fra quattro o cinque anni vorrà dire avere cento
pazienti ricoverati, penso che i problemi diventeranno comunque
altri. Il fatto di avere una struttura creata in due poli
sicuramente permette di separare completamente i percorsi, ammesso
che si voglia utilizzarla per fare una struttura Covid. Invece, in
un monoblocco, che sarebbe poi quello che verrebbe costruito
facendolo da un'altra parte, sarebbe indispensabile creare dei
percorsi completamente separati, perché in quel caso effettivamente
avremmo la convivenza nella stessa struttura di pazienti affetti da
Covid e pazienti invece non affetti da Covid.
Quindi il fatto di avere un sito ospedaliero, un centro
ospedaliero strutturato in due strutture potrebbe essere positivo,
tenendo sempre presente che avremo comunque sempre il Beauregard,
quindi un terzo sito dotato di sala operatoria in cui si può
ricavare facilmente una rianimazione, che potrebbe essere
utilizzato all'uopo.
I tempi di costruzione del nuovo ospedale. Stando a quanto mi
hanno detto e penso che siano stati molto onesti, perché ho
incontrato i rappresentanti del comitato, molto onestamente mi
hanno detto che si parla di dieci anni. La differenza tra un H24
adesso e un ospedale magari più completo, sono cinque anni di
differenza, quindi come dicevo prima avremmo comunque tutta una
serie di attrezzature, strutture ad alta tecnologia nell'arco di
quattro anni, mentre nell'altro caso dovremmo comunque aspettare
circa dieci anni; se non dieci saranno otto, ma questa è l'entità
temporale.
Per quanto riguarda il fatto che la struttura sia idonea, si
sono espressi dei tecnici. Il consigliere Distort ovviamente è un
tecnico, quindi io non entro nell'argomento strutturale,
nell'antisismica e problemi di questo tipo che non sono di mia
competenza, però a quanto dicono i progettisti, questo è un
progetto che dovrebbe essere attuale fino al 2050, se non
sbaglio.
Per quanto riguarda le tecnologie, io penso che una cosa sia il
contenitore e una cosa è quello che ci mettiamo dentro. Anche in
questo vecchio Ospedale Parini che è stato così tanto bistrattato,
abbiamo fatto una sala ibrida che è sicuramente, penso, la massima
espressione tecnologica di una sala operatoria in questo momento.
Il consigliere Spelgatti prima parlava di inversione di flussi:
sono tutte cose giustissime e bellissime. Inversione dei flussi
dell'aria: sempre in questo bistrattato Ospedale Parini abbiamo
invertito i flussi, permettendo di utilizzare delle strutture come
le sale operatorie o l'ex UTIC per metterci dei pazienti Covid.
Questo tipo di tecnologia di fatto ce l'abbiamo anche adesso e a
maggior ragione penso che ce l'avremo, insieme a tante altre
innovazioni tecnologiche nel nuovo ospedale.
Quindi io distinguerei da quello che è la struttura, e concordo
su certi aspetti che ha detto prima il consigliere Distort, che va
programmato anche non solamente il dentro ma anche il fuori, perché
c'è tutto un aspetto architettonico anche nel programmare il verde
o quanto possibile, e questo penso si possa fare ovviamente
chiedendolo ai progettisti quando faranno, spero, la variante
all'esecutivo. A parte alcuni aspetti penso che l'ambito
tecnologico sia un ambito del tutto discutibile, non discutibile
nel senso negativo, ma nel senso che va valutato. Come sempre penso
che sia una questione di risorse economiche, perché la sanità costa
tanto e noi possiamo mettere dentro quell'ospedale tutte le
tecnologie migliori del mondo, le sale migliori del mondo, basta
avere i soldi per farlo. Quindi da questo punto di vista non penso
che un ospedale costruito da un'altra parte possa ritenersi
tecnologicamente più avanzato. È ovvio che tutto ciò costa, come ha
ricordato anche prima il consigliere Baccega. Noi investiamo in
sanità circa un terzo forse di quello che è il bilancio regionale,
mentre le altre Regioni italiane investono il 70 percento: questa è
la differenza tra noi e gli altri, però nonostante questo penso che
la nostra sia un'ottima sanità, come ho sempre detto e continuo a
sostenere.
Per quanto riguarda il fatto che l'ospedale debba essere
inserito in uno studio più ampio, che è quello della sanità anche
territoriale, su questo non ho dubbi. Ma sanità territoriale vuol
dire piano sociosanitario, piano che non abbiamo dal 2013, e mi
sembra difficile che adesso si possa in sei mesi fare un ospedale
nuovo, riprogrammarlo, vedere tutta la sanità territoriale,
scriverla, decidere dove fare gli ospedali di comunità che andranno
fatti, andranno valutati, i parametri li sappiamo, sono uno ogni 80
mila per quanto riguarda gli ospedali di comunità e, mi sembra, uno
ogni 20 mila per quanto riguarda le case della salute. In questo
senso l'Assessorato ci sta lavorando da mesi, tanto è vero che i
primi di luglio verranno presentati in Commissione i primi atti del
piano sociosanitario. Però a mio avviso, proprio perché ritengo che
la fretta, non la fretta in senso negativo ma l'urgenza di avere
una struttura sanitaria, sia il principio che ci deve guidare in
maniera prioritaria, penso che non possiamo aspettare di vedere il
piano sociosanitario e decidere dove fare questi ospedali per
iniziare a costruire l'ospedale, perché penso porterebbe a mio
avviso, ma ovviamente è un'opinione personale, un ulteriore ritardo
nella costruzione dell'ospedale che a questo punto, secondo me, non
è più accettabile.
Presidente -
Si è prenotata da remoto l'assessora
Minelli, ne ha facoltà.
Minelli (PCP) -
Vorrei anzitutto segnalare come ancora
una volta un'iniziativa popolare abbia avuto un ruolo importante
nel dibattito politico valdostano. Da un paio di decenni le
iniziative popolari nella nostra regione hanno lasciato un segno
marcato, basti qui ricordare i due casi più clamorosi: la nota
vicenda del pirogassificatore, voluto dalla politica regionale e
clamorosamente bocciato dal referendum popolare, e l'iniziativa
legislativa popolare del 2016, che portò alla approvazione della
legge 22, che ha radicalmente cambiato la politica ferroviaria
valdostana.
Anche in campo ospedaliero l'iniziativa popolare ha avuto un
ruolo rilevante. La petizione promossa dal Comitato Vallée Santé
non è infatti, lo sappiamo, la prima iniziativa popolare in
materia. Come tutti ricordiamo già nel 2007 vennero raccolte le
firme per un referendum popolare sull'ospedale nuovo. Un referendum
che oggi spesso si dice bocciò quell'idea, anche se sappiamo che in
realtà le cose non andarono esattamente così, perché la stragrande
maggioranza dei partecipanti al voto si espresse per il nuovo
ospedale, solo che una forte propaganda di incitamento
all'astensione non consentì di raggiungere il
quorum
dei
votanti e di conseguenza, nonostante il prevalere dei sì a quel
nuovo ospedale, il referendum non fu efficace.
È quindi un tema ricorrente su cui è intervenuta anche questa
nuova iniziativa sotto forma di petizione. Un'iniziativa che ha
sicuramente suscitato interesse e dibattito e di conseguenza ha
creato anche dei momenti di acceso confronto politico in
Commissione e ora in Consiglio. Se ne è parlato nelle Commissioni
consiliari, se ne è parlato nella società civile, con prese di
posizioni da parte di gruppi e di associazioni che io credo bisogna
ascoltare e non ignorare. Il lavoro delle due Commissioni
consiliari, con le numerose audizioni di cui ho letto i resoconti,
perché non ho materialmente partecipato, è stato, a mio avviso,
molto utile e ha fatto emergere delle criticità relative al
progetto di ampliamento dell'attuale ospedale regionale.
Progetto Civico Progressista, nel suo programma per le elezioni
dello scorso autunno, aveva chiaramente indicato la necessità di un
ospedale nuovo e aveva fatto anche del tema dell'ospedale uno degli
argomenti principali della campagna elettorale, anche con delle
iniziative, invitando gli operatori sanitari esponenti del Comitato
Vallée Santé che avevano illustrato dettagliatamente la loro
proposta che abbiamo condiviso in quel momento. Un impegno assunto
davanti agli elettori che non può essere smentito in questo
momento, ma che va perseguito chiedendo tutti gli approfondimenti e
gli elementi che sono necessari per una scelta oculata e
consapevole.
Oggi l'opzione per un ospedale nuovo, e quando dico "nuovo"
intendo nuovo in senso lato, e adeguato alla situazione sanitaria
attuale, è ancora più motivato di dieci anni fa, dopo anche la
scoperta della zona archeologica. Un patrimonio, quello
archeologico, che deve essere adeguatamente valorizzato e che non
può finire nei piani bassi
di un ospedale. È una decisione
che deve essere ben valutata, che è stata presentata anche in
Commissione con un parere da parte dei tecnici, ma non è stata
presentata come una decisione, tant'è vero che si aspetta ancora un
parere scritto definitivo. In ogni caso c'è il rischio di limitare
lo spazio per l'ospedale e di non dare un'adeguata valorizzazione
al sito. Quindi potenzialmente si rischia di fare due errori in
uno.
Io credo che l'aspettativa di molti firmatari della petizione
popolare fosse quella di avere una risposta positiva sulla proposta
di un nuovo ospedale, ma altri, non pochi, forse più
realisticamente, avranno pensato che sarebbe già stato un successo
se si fosse indotto il Consiglio regionale a un approfondimento e a
nuove valutazioni rispetto a un indirizzo che pareva definito e
incontrastato. Io penso che si potrà parlare di un successo di
questa iniziativa popolare se oggi si deciderà di aprire un vero
approfondimento rispetto alla scelta di ampliamento dell'ospedale
attuale, che parta anzitutto dalla conoscenza migliore dei dati sui
volumi che si vogliono realizzare, i posti letto che si vogliono
creare, il problema degli accessi veicolari, la concentrazione
delle strutture ospedaliere attualmente disperse su tre poli, i
costi che si devono sostenere e i tempi per le costruzioni e le
ristrutturazioni. Ci deve essere un quadro organico delle
conoscenze per poter fare una scelta, che oggi non c'è. Decidere di
dare il via alla progettazione esecutiva della variante
dell'ampliamento è, secondo noi, un atto avventato e dannoso.
La conclusione della relazione che è stata presentata in
Commissione a nome del collega Chatrian era per noi inaccettabile,
perché puntava diritto all'immediata partenza della progettazione
esecutiva per rivedere il progetto, saltando quella fase di
approfondimento senza cui non può esserci una scelta ponderata.
Viceversa la conclusione dei lavori di Commissione, proposta dalla
collega Guichardaz, che PCP ha sostenuto in Commissione e che, lo
ricordo, ha avuto il voto di metà dei componenti delle due
Commissioni, aveva come obiettivo una serie di approfondimenti da
cui può infine scaturire la scelta se procedere o meno
nell'ampliamento o se puntare ad altro.
Ora siamo in una condizione in cui sono state presentate per
questo Consiglio a quest'aula due risoluzioni: una che illustrerà
la collega Guichardaz e che ho firmato, che riporta sostanzialmente
tali e quali le conclusioni della Commissione, votata da sette
Commissari di cui tre di Progetto Civico Progressista. La seconda
risoluzione è invece la conferma della volontà di partire subito
con la progettazione esecutiva della variante dell'ampliamento,
facendo una scelta che, a mio avviso, non è corretta ed è in
contrasto, per quello che ci riguarda, con il programma che avevamo
presentato agli elettori, con lo stesso programma concordato da
questa maggioranza all'inizio della legislatura che, lo ricordo,
chiedeva accurati approfondimenti prima di procedere, e in
contrasto anche con la posizione che abbiamo espresso come PCP in
Commissione.
Comunque vada la votazione sulle risoluzioni, la questione
ospedale non si chiude oggi. È un problema grande che ci
accompagnerà per mesi e per anni e noi ci auguriamo che alla fine
prevalga l'opzione migliore che, ad oggi con gli elementi che
abbiamo, non è per noi sufficientemente definita.
Presidente -
Consigliera Spelgatti, lei ha già fatto due
interventi. Chiede la parola per fatto personale o per un
intervento di un minuto? Come da Regolamento, vi sono due
interventi: se lei vuole un minuto per un
flash
va bene,
altrimenti non è da Regolamento.
Spelgatti (LEGA VDA) -
Non si preoccupi, a questo punto
interverrò dopo, quando discuteremo sulle risoluzioni.
Presidente -
Consigliere Testolin, ne ha facoltà.
Testolin (UV) -
Intervengo a seguito di quello che ho
ascoltato volentieri in quest'aula dai colleghi che sono
intervenuti prima di me, per fare a mia volta alcune
considerazioni. Partirò da una che non ho espresso nel momento
dell'approvazione del DEFR, perché la discussione si era protratta
in quell'ambito in tempi molto dilatati e non mi sembrava opportuno
andare ad appesantire. Espliciterò in questa sede quella che era la
mia idea nel momento dell'approvazione del DEFR, quando ho
intravisto l'unico elemento di importanza fondamentale in quello
che l'assessore Barmasse sottolineava - come ha fatto peraltro in
maniera impeccabile oggi - sull'importanza di proseguire con i
lavori dell'ospedale, di proseguire nella maniera più opportuna,
nella maniera più idonea a dare le risposte che evidentemente
mancano, in conseguenza dell'allungarsi dei tempi di realizzazione
dell'ospedale e delle mutate condizioni che sono dovute alla
situazione pandemica, ma con la fermezza di voler portare avanti un
percorso ben definito.
Credo che oggi, rispetto alle osservazioni poste da alcuni
colleghi, mi trovo d'accordo su due aspetti. Quelli che hanno
preoccupato anche la parte di maggioranza favorevole alla
continuità di questo importante intervento, cioè quello di dare e
di avere soprattutto dalla parte tecnica delle risposte in merito a
due fondamentali problematiche che sono già state sottolineate e
che sono fondamentalmente quella del ritrovamento del guerriero
celtico, quindi la coesistenza della parte sanitaria con quella
archeologica, e il sistema da attuarsi nel migliore dei modi per
dare un futuro sereno in ambito sanitario per quello che è
l'aspetto pandemico che, come da più parti sottolineato e
segnalato, potrebbe non essere l'ultimo o comunque essere un
campanello d'allarme da tenere assolutamente in debita
considerazione.
In merito a questo credo che sia da sottolineare e anche da
ringraziare, per certi versi, quello che è stato lo stimolo dei 585
firmatari che hanno permesso un ampio approfondimento a tutte le
componenti presenti in quest'aula. Un ampio approfondimento che
però mi chiedo se è stato per tutti lo stesso, perché sinceramente
dalle parole che sono emerse negli interventi precedenti, molte
volte io non mi sono ritrovato. Ho riletto alcune volte gli
interventi anche dei tecnici e ho percepito degli aspetti
estremamente positivi nel dover andare avanti, non nel poter andare
avanti, nel solco di quella che è stata l'iniziativa diciamo
ipotizzata nel 2009, poi proseguita nel tempo, di costruire un
nuovo ospedale a fianco del Parini.
Credo che questo aspetto sia tutt'altro che trascurabile.
Eminenti professionalità hanno sottolineato come la convivenza, non
solo sul nostro territorio ma anche in territori molto più
prestigiosi, in realtà cittadine più blasonate se vogliamo della
nostra, troverebbero un riscontro assolutamente favorevole nel far
convivere una situazione museale di qualche tipo con una situazione
sanitaria. Troverebbero in questo aspetto una condivisibilità del
territorio con l'area ospedaliera, che non sarebbe più unicamente
un polo sanitario avulso dal contesto cittadino, ma che
permetterebbe una fruibilità plurale, direi, di quest'area. Credo
che questo aspetto sia stato confortato altresì da una iniziale
valutazione e considerazione svolta già a suo tempo, quando ci fu
il ritrovamento del guerriero celtico, con una commissione di
professionisti di alto livello che già a suo tempo segnalarono la
possibilità e la compatibilità della coesistenza di queste due
strutture, ed è stata avvalorata anche dal passaggio in Commissione
di altri tecnici che ci hanno confermato la possibilità di
sostenere questo percorso.
Evidentemente è un percorso che deve forzatamente permettere di
rielaborare un progetto esecutivo che era stato concepito senza
questo particolare e quindi necessita di una revisione del progetto
esecutivo, che è esattamente quello che nella prossima risoluzione
presentata dal collega Chatrian, che ringrazio, assieme a tutti
coloro che hanno cercato di sintetizzare poi nel documento che
verrà presentato un percorso molto chiaro, molto preciso e anche
molto serio in termini di tempistica, di necessità di intervento,
di urgenza di trovare una soluzione. Non siamo chiamati solo a fare
delle verifiche, ma siamo chiamati, come diceva qualcuno, a
prendere delle decisioni, perché non prendere delle decisioni - e
questa sarebbe un non prendere una decisione e il non andare avanti
- potrebbe effettivamente comportare rischi, non solo da un punto
di vista degli impegni finanziari, ma anche dal punto di vista
della sicurezza della nostra popolazione.
Per quanto riguarda invece il discorso Covid, penso di aver
percepito dalle parole dei tecnici una sostanziale compatibilità e,
anzi, una situazione decisamente positiva per quanto riguarda la
strutturazione del nuovo polo ospedaliero. Un nuovo polo che
sarebbe costituito da una parte nuova, da un ospedale nuovo che
racchiuderebbe l'urgenza e raccoglierebbe il trasferimento degli
attuali degenti all'interno del Parini una volta ultimato,
liberando così le strutture per poter successivamente procedere a
una ristrutturazione. Una ristrutturazione che al momento è zoppa,
se vogliamo, cioè manca di elementi definitivi, perché è stato
progettato in via preliminare. Quello che si chiede è evidentemente
di non andare avanti senza avere cognizione di quello che si farà,
di avere esattamente contezza di quelli che saranno gli interventi
da farsi, le tempistiche e un processo anche operativo, oltre che
finanziario, di quelli che saranno i necessari interventi da
svolgersi su questa parte di Ospedale Parini, che dovrà venire
riorganizzata in più padiglioni. Più padiglioni che, anche lì, sono
stati definiti opportuni quantomeno in questa fase, perché
permetterebbero di poter continuare in una successiva situazione
pandemica con l'attenzione alle acuzie che verrebbe prestata
all'interno di un ospedale a sé stante, di riconvertire con più
facilità un eventuale padiglione H12 e di trovare quelle situazioni
di separazione dei percorsi all'interno di una necessaria
rimodulazione dell'aspetto ospedaliero. Questo è per ribadire, se
ce ne fosse stato bisogno, come le riflessioni portate
dall'assessore Barmasse siano non solo condivisibili, ma
sottoscrivibili da una politica che deve e ha la necessità di dare
delle risposte importanti.
Concludo facendo un'osservazione un po' più politica, se
vogliamo. Stupisce che all'interno di questa discussione un
rappresentante del Governo si allontani da quello che è un suo
incarico di dare corso, anche amministrativamente, a delle scelte
che competono e che in questo caso discendono da un precedente
referendum, ma che hanno discendono anche da un lavoro che è stato
svolto, seppur rallentato da delle vicissitudini, nel corso degli
anni e discendono anche da delle scelte che sono e devono essere
prese all'interno di quest'aula. Stupisce che in merito a questo
tipo di questioni, dove ci vorrebbe una proattività, qualche volta
si preferisca sottolineare gli aspetti di opportunità politica. Io
questo tipo di atteggiamento sinceramente non lo condivido. Il
dibattito è stato affrontato penso da tutti con la propria visione
nel merito della necessità di fare determinare scelte, poi c'è chi
è più tecnico, chi è più teorico, chi ha delle competenze
specifiche in ambito costruttivo e chi ce l'ha in ambito
finanziario, e qualcuno deve lasciarsi comunque guidare da quelle
che sono anche le indicazioni delle controparti che sono passate in
questa aula e che ci hanno dato delle indicazioni puntuali e
precise.
Questo mi urgeva dirlo, così come mi urgeva dire che stupisce
che molte volte non si prenda atto, come quando si va dal medico e
qualche volta si vuole sentirsi dire che si sta bene. Se non si sta
bene bisogna prendere atto che non si sta bene e non è che quando
si ascolta qualcuno le impressioni che vengono raccolte debbano
sempre essere interpretate a proprio favore. In questo caso
specifico credo che più volte sia stata ribadita la possibilità di
valorizzare il patrimonio culturale presente nell'area
archeologica, in maniera compatibile alla costruzione del nuovo
ospedale. Quindi anche in questo senso si cerca di mischiare sempre
un po' le carte, che è un aspetto che generalmente indica debolezza
e non volontà di risolvere i problemi. Problemi che invece con la
risoluzione che presenterà il collega Chatrian si cercherà di
sviluppare in maniera positiva per dare finalmente delle
risposte.
Presidente -
Consigliere Restano, ne ha facoltà.
Restano (VdA Unie) -
Intervengo per sottolineare quanto
il Progetto Salute 2030, che abbiamo avuto il modo di analizzare,
interessi non solo il referendum sull'ospedale sì, ospedale no, ma
soprattutto un'analisi di quella che è la sanità a tutto tondo. Mi
permetto di evidenziare che forse un dibattito sulla sanità
necessiterebbe di un Consiglio
ad hoc
, di un'analisi
diversa, di un approfondimento su quelle che sono le reali
esigenze, e poi dopo forse si potrebbe prendere una decisione in
merito all'ospedale. Qua le cose si sono capovolte, la decisione
sull'ospedale era già stata assunta, tant'è vero che ci troviamo di
fronte a una parte dei lavori già realizzati, a un progetto che in
parte vede la sua progettazione definitiva e quant'altro. Però
questa è la democrazia, come ha detto qualche collega che mi ha
preceduto.
Vorrei investire il tempo che ho a disposizione per fare
un'analisi su quella che è la situazione sanitaria in generale.
Sono tre anni che da questi banchi sottolineiamo quelle che
riteniamo le esigenze e le necessità più urgenti per la sanità e
quelle che possono essere le prospettive future per la nostra
sanità. Non abbiamo di certo bisogno oggi di ricordarle tutte, però
è necessario sottolinearne alcune partendo da una cosa che
condividiamo tutti, perché l'argomento è trasversale e
à tour de
rôle
ci vede tutti esprimere le stesse considerazioni.
Devo dire che in questo periodo nessuno dei trentacinque
consiglieri che si sono alternati in questa Aula si è permesso di
muovere una critica al personale della sanità.
Ho solo sentito complimenti per quella che è la professionalità
espressa, per l'impegno e per la dedizione. Al contrario, e io sono
uno di questi, mi sono permesso, forse a volte anche esagerando, di
muovere critiche nei confronti della politica, di quello che noi
all'interno di questa sala facciamo e delle proposte che portiamo
per favorire la sanità che vogliamo.
Ebbi modo di collaborare per la redazione del DEFR 2019-2020 a
un documento sulla sanità con alcuni colleghi che all'epoca erano
in minoranza insieme a me e, se ben andiamo a vedere, le
considerazioni sono le stesse di quelle riportate nel documento che
analizziamo oggi. Per questo, se vogliamo costruire un modello
sanitario nuovo, dovremmo ripartire dalle norme, quindi dalla legge
regionale 5, che è la legge istitutiva del nostro servizio
sanitario, poi dopo arrivare al piano del benessere e salute, cioè
il piano sociosanitario che, ripeto, è scaduto dal 2013, quindi è
un documento che urgeva predisporre alcuni anni dopo il 2013 e che
oggi è ancora più urgente, ma alla luce di quanto accaduto diventa
necessario attualizzarlo, dalle esperienze vissute da tutti noi,
soprattutto dalla nostra sanità.
Le riflessioni riguardo alla sanità territoriale, ai nostri
consultori o come li si vuole chiamare oggi, sono state fatte da
parte di tutti. Anche in quel caso partecipai a una raccolta firme
per mantenere alcuni servizi sul territorio; non erano firme
online
, ma oltre mille persone contattate una a una avevano
firmato e su questo ci siamo confrontati lungamente in
quest'aula.
Quindi sono battaglie e analisi che sono state fatte, che sono
da portare sulla carta e da progettare. Non possiamo esimerci dal
sottolineare quanto sia necessario il nuovo atto aziendale, ma per
scriverlo abbiamo necessità di avere una
governance
ferrea,
una governance assestata in capo alla sanità. Ahimè, abbiamo avuto
un commissario straordinario per numerosi anni e, se tanto mi dà
tanto, ci potrebbero essere ancora dei movimenti, quindi diventa
difficile oggi in un attimo chiedere di regolarizzare tutte queste
situazioni. Invece, quello che possiamo fare è confrontarci noi,
avere le idee noi e metterle a terra, dare le giuste indicazioni,
forse anche con delle consulenze verso l'esterno, con delle facoltà
universitarie di medicina, con l'Università della Valle d'Aosta, la
facoltà di economia, potremmo chiedere una rapida consulenza per
avere degli indirizzi e delle indicazioni. Questo era quello che ci
siamo permessi di sottolineare già tempo addietro sull'argomento in
questione. Dobbiamo affrontare la questione della Bassa Valle,
dell'esodo dei nostri concittadini verso l'ospedale di fuori Valle,
quindi vuol dire che mancano dei servizi d'urgenza nella Bassa
Valle. Analizzare i costi di questi servizi, perché oggi facciamo
in fretta a dire case della comunità, punti di primo soccorso, RSA,
poi dopo sui LEA va fatto un ragionamento e guardo l'Assessore alle
finanze.
È questo che va chiarito, non possiamo oggi pensare di scrivere
un piano sociosanitario senza avere chiari questi elementi.
Parliamo di nuove microcomunità, parliamo di professioni sanitarie,
di attrattività dei medici e non abbiamo costruito una legge per
rendere più attrattiva questa professione. Il benessere lavorativo,
che ho sentito più volte citare, non lo si ottiene solo con il
verde all'interno degli spazi di lavoro, ma attraverso delle
contrattazioni sindacali, attraverso la gestione del tempo libero e
soprattutto anche mantenendo i buoni rapporti all'interno della
struttura ospedaliera; questo mi sembra un argomento divisivo tra
il personale della nostra azienda sanitaria locale.
Questi argomenti non sono nati oggi e non è da oggi che li
affrontiamo e ci confrontiamo. Non ultimo il fatto che negli anni
'90 già si parlava di un ospedale in zona Saint-Christophe. È
mancato l'assessore regionale che assegnò questo studio forse per
alcune centinaia di milioni di lire all'epoca. Oggi abbiamo un
aeroporto con determinate caratteristiche e dovremmo andare a
vedere se è compatibile con la costruzione di un ospedale in quelle
zone. Non abbiamo molte zone dove costruire un eventuale ospedale
nuovo, però abbiamo una certezza: abbiamo investito tanti soldi su
un ospedale già esistente, sulla costruzione di un'ala nuova,
definiamola così, di questo ospedale. Oggi tornare indietro
rispetto a queste scelte sarebbe amministrativamente e
politicamente un po' difficile.
Presidente -
Consigliere Marquis, ne ha facoltà.
Marquis (AV-SA) -
Anche io mi vorrei unire ai colleghi
che sono intervenuti per fare alcune considerazioni su questa
tematica. Ritengo che sia un tema molto sentito dall'opinione
pubblica e forse il più importante che può essere trattato, perché
parlare oggi di salute è più che mai importante, alla luce di
quello che stiamo vivendo. Sono d'accordo con l'Assessore: dalla
sanità dipende la vita di tutti i valdostani e credo che tutti
possano convergere su questa affermazione. Credo che in questo
periodo sia stata fatta la differenza, grazie alla capacità, la
dedizione, l'abnegazione del personale sanitario nel fronteggiare
una situazione di estrema difficoltà. Forse però non sempre bisogna
contare su questi aspetti, ma bisognerebbe considerare un valore
aggiunto la capacità dei singoli. Probabilmente bisognerebbe
riuscire a potenziare di più l'organizzazione: credo che sia su
questo che vada fatto un ragionamento in quest'aula e pertanto
credo che da ciascuno di coloro che sono intervenuti siano stati
dati degli spunti, perché credo che sia dalle critiche che si possa
arrivare poi ad avere degli elementi utili per poter dare delle
soluzioni ai problemi. Non è attraverso l'enfatizzazione delle cose
positive che si possono avere dei contributi, perché questo
l'esperienza ce lo insegna.
Credo che il momento sia estremamente difficile e innanzitutto
vadano ringraziati coloro che hanno consentito di portare questo
argomento in aula, ovvero i sottoscrittori della petizione che è
stata presentata. Una petizione che non si limita a discutere su
quello che può essere il futuro dell'ospedale, nuovo come viene
richiesto o ristrutturazione e ampliamento dell'esistente, ma io
credo che sia da valorizzare in questa iniziativa l'immagine e la
visione che viene data complessiva dell'organizzazione sanitaria,
che compete o che si auspica che venga recepita dalla politica per
gratificare e dare soddisfazione ai problemi dei valdostani. Credo
che gli spunti sotto questo profilo, è già stato evidenziato da
qualcuno che è intervenuto prima di me, siano stati notevoli e
possano essere di grande utilità per la politica, per fare dei
ragionamenti su quello che sarà il prosieguo di questo
percorso.
Sicuramente il tema dell'ospedale risale alla notte dei tempi,
direi. È partita questa questione in modo formale sulla diatriba
ospedale nuovo o ristrutturazione dell'esistente con il referendum
del 2007, che per mancanza di raggiungimento del
quorum
ha
definito che l'ospedale andava ristrutturato ed eventualmente
ampliato nella sede di cui si tratta oggi.
Sicuramente il tempo che è passato, per tutta una serie di
vicissitudini che ha impedito di realizzare la struttura oggi, è
stato un male ed è stato un bene forse. Un male perché se la
struttura fosse stata predisposta prima, probabilmente avremmo
potuto fronteggiare meglio l'emergenza che stiamo vivendo. Un bene
invece se facciamo un discorso di prospettiva. Probabilmente tutte
quelle cose che sono state messe in luce, l'evoluzione che c'è
stata nella visione della medicina e del trattamento delle cure,
unitamente all'esperienza della pandemia, sono da capitalizzare, io
ritengo, nella predisposizione della nuova soluzione, perché deve
essere una soluzione che guardi a una prospettiva temporale di
almeno trenta anni, questo è più o meno il periodo di validità di
una struttura edilizia. Quindi sotto questo profilo, a mio avviso,
occorre capitalizzare quello che è successo e quelle che sono le
evoluzioni in materia.
Sicuramente i ritrovamenti archeologici sono un vincolo
aggiunto, e dico questo con deformazione professionale, perché noi
architetti dobbiamo dare delle risposte ai vincoli che vengono
posti dalla committenza o ai vincoli di sistema. È notorio che
l'architetto per definizione è il professionista che risolve le
problematiche, però bisogna ricordarsi anche che ogni vincolo
aggiunge delle difficoltà. Un vincolo riduce il numero delle
possibili soluzioni a un problema. A oggi credo che, alla lettura
di quello che è stato detto in Commissione da parte tutti i
soggetti auditi, è stata pronunciata la possibilità di far
convivere la parte dei beni archeologici che sono stati ritrovati,
cioè convivere la loro valorizzazione, con la realizzazione
dell'ospedale a livello soprastante.
Personalmente non ho gli elementi necessari per fare una
valutazione compiuta sotto questo profilo, perché non abbiamo avuto
modo di vedere degli elaborati, non possiamo che fidarci delle
parole che abbiamo sentito, un atto di fede che dovrà essere
verificato nella predisposizione di una variante progettuale
successiva. È del tutto evidente però che sotto il profilo
progettuale, come ha già sottolineato anche il collega Distort,
oggi la letteratura sanitaria ci dice che le strutture devono
essere modulari, flessibili; sicuramente tutti questi ritrovamenti
e questa coesistenza non aiutano ad andare in questa direzione.
Questo vuol dire che non si esclude che si possa perseguire
l'obiettivo, ma sicuramente c'è una maggiore difficoltà rispetto a
una situazione in cui si interviene su un foglio bianco dove si ha
massima capacità espressiva e si può dare soddisfazione a quello
che è il migliore
layout
progettuale e funzionale per
realizzare la struttura che ci si prefigge.
A mio avviso c'è da fare molta attenzione nel seguire questo
iter progettuale di variante, ma nel contempo è vero che bisogna
procedere per lotti, perché non si hanno le risorse necessarie,
però è anche vero che bisogna avere una visione di insieme. A mio
avviso è importantissimo che la stessa definizione di lotto non
possa prescindere dalla visione organica complessiva di tutti
quelli che sono gli spazi e i manufatti a disposizione da essere
riqualificati, perché ciascuno deve concorrere a dare soluzione al
problema del presidio unico. Per farla breve, sotto questo profilo
intendo dire che occorre, a mio avviso, in contemporanea decidere
cosa si farà in quello chiamato ospedale H24 e nel contempo anche
di quello che si fa anche nell'H12, perché non mi troverei
d'accordo nel dire: "progettiamo a prescindere l'H24 e quello che
dimentichiamo o eventualmente non abbiamo considerato nell'H24, lo
metteremo poi dopo nell'H12", perché questo modo di procedere non
porterebbe sicuramente a realizzare la migliore progettazione di
insieme possibile e soprattutto non corrisponderebbe alle esigenze
di funzionalità, e andrebbe anche a scapito di quella che è la
spesa pubblica.
Devo dire che, e questa sicuramente è una mia impressione, dal
quadro che è stato raffigurato nelle audizioni non emerge proprio
una chiarezza di visione sotto il profilo complessivo sanitario. Si
è parlato di ospedale, ma nel contempo si demanda l'aspetto
sanitario generale a eventi futuri dai quali, a mio avviso, non può
prescindere una buona progettazione del presidio ospedaliero. Io
credo che, consapevoli delle difficoltà che ci sono nel recuperare
del tempo che è passato, perché oggi sappiamo che il piano della
salute e del benessere 2020/2025 è in ritardo, non è responsabilità
di questo Governo, è responsabilità di tutta una serie di
vicissitudini che sono state create nel tempo, ma a mio avviso oggi
occorre fare uno sforzo per cercare di sovrapporre queste fasi,
perché più le riusciamo a sovrapporre più riusciamo a dare delle
risposte che sono funzionali alla soluzione dei problemi che la
comunità si attende.
Ho avuto modo anche di leggere in una dichiarazione di un
dirigente, che l'importante è avere una struttura in fretta e a
norma. Io credo che questa sia una condizione necessaria ma non
sufficiente, perché un progettista lo sa che la struttura sarà
sempre a norma, perché esiste la qualità e la professionalità del
professionista, esistono delle società di validazione che devono
verificare la progettazione, quindi questo è un obiettivo
perseguibile. Io credo che la grande assente sia la funzionalità,
perché noi dobbiamo puntare a una struttura che funzioni, non solo
che sia a norma e che sia fatta in tempi brevi, perché se poi la
struttura non funziona, per trenta anni bisognerà andare ad
aggiungere delle propaggini, fare tutta una serie di interventi,
per carità, che possono essere gestibili, però che vanno poi a
incidere sia sulle casse della Regione, ma anche sulla funzionalità
complessiva dell'ospedale.
Quindi il mio messaggio, che credo sia importante e da non
sottovalutare, è proprio questa visione di insieme che deve essere
gestita nel modo più contestuale possibile, perché se non arrivano
assieme al traguardo in contemporanea, non dico a livello di
realizzazione ma a livello di ideazione, di visione e di
progettazione tutti questi aspetti, sicuramente ci sarà poi uno
scotto da pagare, che è la mancanza di qualità e la mancanza di
capacità di soddisfare il bisogno pubblico.
Presidente -
Consigliere Rollandin, ne ha facoltà.
Rollandin (PA) -
Il dibattito è sicuramente interessante,
ha diverse sfaccettature, parte da situazioni che non sono a tutti
note. Siamo quasi a 14-15 anni dal momento in cui si è parlato del
raddoppio di quella che è la struttura attuale. Dico questo perché
nel momento in cui si è fatta una scelta che era abbastanza logica,
tenendo conto che c'era uno spazio in un parcheggio non utilizzato
o comunque utilizzato poco, quello che non si sapeva - qualcuno
poteva anche dire: "ma è possibile?" - è che ci fosse una struttura
così importante, come poi si è rilevato al momento dei fatti, cioè
nel momento in cui si è scavato e si è scoperto che c'è una
struttura di assoluto rilievo a livello internazionale, che di
fatto ha non solo allungato i tempi, ma soprattutto ha messo in
discussione quella che era una possibile struttura che in qualche
modo faceva da
pendant
o comunque era gemella di quella che
era la struttura esistente.
Dico questo perché l'analisi del guerriero ha creato non pochi
problemi, perché si sono dovute coinvolgere le migliori
intelligenze a livello non solo nazionale ma internazionale, che
hanno fatto parte di un contesto molto importante e che hanno
lavorato per anni per dare una soluzione realistica, corretta e
soprattutto accettata a livello di quelle che sono le migliori
intelligenze. E questo naturalmente ha portato a dire che non
potevamo non immaginare di valorizzare questa presenza.
La valorizzazione di questa presenza passava attraverso due
possibilità: la prima, immaginare di spostare questa presenza così
importante e quindi liberare l'insieme di quel territorio. Così non
è stato per una serie di considerazioni fatte dagli esperti, il che
ha messo in discussione il dove attivare il meccanismo, ma non
solo, perché all'inizio non sembrava compatibile la presenza del
guerriero con una sovrastruttura. Oggi questo passaggio è stato
superato e questo si dice nella relazione, questo è stato un punto
che non è datato da due anni fa, ma da pochi mesi. Quindi questa
novità ha portato a riprendere una valutazione corretta di quella
che è la presenza statica del guerriero e al di sopra, quindi
coperto, con tutta la visibilità e con tutto quello che sarà poi
l'utilizzo di questa presenza, perdendo una parte di quella che
poteva essere la struttura nuova dell'ospedale, una nuova struttura
che di fatto permettesse una presenza del guerriero.
Questi sono tempi che sicuramente hanno portato a una
discussione forte su questo tema, però oggi questo è risolto. Per
dire che non si è perso tempo: questo tempo dedicato alla
valutazione del guerriero è all'attenzione di tutti. Oggi siamo nel
punto non di partenza ,ma di ripartenza con una considerazione
diversa. Non dimentichiamo che c'era anche chi diceva che non
potevamo più fare il collegamento con Via Ginevra, cosa che invece
è possibile ed è stata fatta, quindi in qualche modo non impedisce
il raccordo stradale che è molto importante in quell'anello. Sono
tutte azioni che hanno comportato mesi, per non dire anni.
Oggi siamo in una situazione assolutamente chiara. Noi abbiamo
la possibilità di fare una progettazione che tenga conto di quello
che era il progetto iniziale, ma che naturalmente non era
all'inizio compatibile con questa situazione. Oggi sì, e allora si
riparte, ma non è che si è cambiato idea o si è pensato di non fare
più qualcosa perché non era più come prima. No, si può fare tutto!
Solo che bisogna muoversi! E chi dice che noi dobbiamo andare
avanti, che dobbiamo muoverci, dice: "ma no, andiamo di nuovo a
discutere"; su che cosa? Noi diamo invece l'indicazione corretta di
attivare il meccanismo di un progetto che risponda alle esigenze
sanitarie da tutti riconosciute e che ci dia la possibilità di
attivare in tempi stretti la costruzione della struttura sanitaria
come deve essere, secondo i dettati che sono stati fatti.
Devo dirvi anche che sono stato un po' in difficoltà a sentire
quella che è stata l'interpretazione di quell'intervento dei vari
esperti, ingegneri, architetti che hanno in questa sala risposto a
tutte le domande su che cosa succede nei vari ospedali in
costruzione: ospedali in città, ospedali fuori città, come farli,
perché farli fuori città rispetto a quelle che sono le situazioni
attuali, dove trovare le soluzioni. Ecco, tutto questo mi sembra
che non corrisponda proprio a quello che si è discusso in
quest'aula, è un po' diverso da quello che hanno detto alcuni
rispetto a quello che in effetti è nel verbale. Se avrete
l'amabilità di rileggere il verbale, vedrete che il discorso era
molto semplice. Si chiedeva a questi esperti, architetti e
ingegneri, se e come era compatibile il discorso all'interno della
città rispetto a fuori città, non dicendo naturalmente dove e come.
Ed è emerso in modo chiaro che all'interno della città non è
proibitivo, anzi, ci sono una serie di possibilità legate alla
presenza all'interno della città che facilitano l'accesso della
gran parte, di quasi la metà della popolazione valdostana. Questo è
un discorso molto chiaro.
Quindi non possiamo dire che non abbiamo fatto nulla, che
abbiamo fatto finta di lasciare la corda molle e di lasciare che
andasse come voleva; non è così, non è così! Questi sono i
risultati che portano a dire oggi che ripartire con questi tempi,
sapendo che oggi possiamo molto probabilmente anche avere i fondi
necessari per farlo, non era così scontato. Oggi probabilmente
riusciamo con dei progetti validi ad avere anche i finanziamenti
per attivare il meccanismo e quindi arrivare a delle soluzioni.
Un piccolo particolare: io dagli altri non ho mai sentito dire
dove vorrebbero piazzare un eventuale nuovo ospedale, non ho
sentito nessuno! Qualcuno ha detto: "uscendo da Aosta c'è un bel
prato lì"; ho detto: "sì, ma chi è che ha detto che quel prato lì è
disponibile per fare un ospedale?", chi l'ha detto? Mi sembra che
anche qui si stia facendo di tutto per rallentare.
Io ho apprezzato anche gli interventi dei competenti che hanno
parlato. Credo che il collega architetto abbia giustamente
valorizzato una serie di punti che sono importanti e che vanno
tenuti in considerazione nel momento in cui si arriva a una
definizione di un progetto, però se invece di lavorare per dare il
resto della soluzione del problema ricominciamo da capo e diciamo:
"benissimo, adesso di questo non ne parliamo più, adesso andiamo a
vedere sul nuovo, facciamo una scelta nuova"! Ma dove? Con chi?
Quando? Mi sembra proprio un'esagerazione sotto il profilo di far
melina. Ma in questo caso la melina costa, paga. No, non paga, e
allora cerchiamo di essere coerenti con quello che in questa aula
abbiamo sentito dire da tutti gli esperti. Anche stamani mattina
qualcuno ha detto: "Eh, ma certe osservazioni non sono proprio così
banali". È giusto, difatti teniamone conto su tutto, però partiamo.
Non è che possiamo dire ancora una volta: "bene, allora mettiamoci
lì e riflettete". Cosa è che manca nella riflessione? Manca tutto
sulla parte nuova, perché non c'è niente. Su questo c'è. C'è da
completare i progetti, è evidentissimo.
Io volevo solo far capire che si può discutere di tutto, però su
un problema come la sanità, il fatto di dire: "Bene, ricominciamo a
discutere su cosa fare, dove fare, come, perché... quello lì ha
detto che rispetto alla città il fatto non è proprio così, bisogna
discutere...". Ma dove andiamo?! Ma dove andiamo?! È ora di
chiudere un cassetto e aprire qualcosa che porti a dei
risultati.
Presidente -
Consigliere Cretier, ne ha facoltà.
Cretier (PCP) -
Volevo esprimere anch'io un parere avendo
partecipato alle varie audizioni e quindi mi sembra giusto
intervenire. Credo che l'argomento sia stato dibattuto ampiamente
in Commissione e molti interventi di oggi hanno già espresso
l'analisi precisa e puntuale, ognuno con le proprie competenze, e
hanno chiarito le diverse posizioni, ma le conclusioni portano a
tante ipotesi sulla visione di come procedere per il futuro.
Permangono però aspetti tecnici importanti che saranno, secondo me,
dettati dalla politica e dai professionisti progettisti, sentiti
gli amministratori di Aosta e la Regione in un tavolo congiunto. Il
dato di fatto è che sono oltre quaranta anni che l'argomento
dell'ampliamento dell'Ospedale Parini occupa momenti di riflessione
e di decisione e i dibattiti proseguono con una complessa visione
delle strutture e delle infrastrutture sanitarie, tra progetti e
modifiche possibili immaginabili, ma sostenibili.
Certo che il ritrovamento del tumulo del guerriero, molti
l'hanno già menzionato, e dell'ampio complesso archeologico del
sito hanno un valore, definito dai tecnici, europeo; io penso
oltremodo che abbia un valore mondiale. Poi con l'avvento della
pandemia si sono ulteriormente complicate le fasi di attività e
quindi sono cambiate le esigenze. Ricordo che il dibattito era già
aperto nel 2017, quando ero presente in questa aula: sono cambiate
anche le esigenze e le destinazioni degli spazi, che lascerei agli
esperti di progettazione sanitaria in un ambito urbanizzato come
l'attuale posizione; lascerei a loro dare delle soluzioni chiare e
puntuali.
Reputo importante intervenire su diversi elementi, quali la
tempistica, perché siamo in ritardo, però i motivi che ho
menzionato prima credo che siano una giustificazione sostenibile.
Quindi dobbiamo integrare il ritrovamento archeologico, i percorsi
dei ricoverati per pandemia o per altre patologie e il recupero
funzionale del mauriziano. È necessario comunque accelerare e
quantomeno definire un cronoprogramma preciso e puntuale. Inoltre,
vorrei aggiungere che ho votato le conclusioni in Commissione in
seguito all'audizione che abbiamo fatto, ma ora è opportuno
proseguire e procedere con l'aggiornamento del progetto con le
varianti necessarie e chiudere definitivamente questo annoso
problema, dando una risposta a coloro che hanno presentato la
petizione, ma soprattutto dare una risposta in ambito sanitario ai
cittadini valdostani.
Presidente -
Vista l'ora, propongo di arieggiare i locali
e anche di approfittarne per una riunione della Conferenza dei
Capigruppo per organizzare i successivi lavori.
La seduta è sospesa dalle ore 16:54 alle ore 17:22.
Bertin (Presidente) -
Possiamo riprendere dopo la
sospensione. In Conferenza dei Capigruppo si è convenuto che le due
risoluzioni verranno discusse congiuntamente e i minutaggi previsti
si sommeranno. Pertanto: presentazione dei proponenti, Governo e
uno per gruppo; 20 minuti - visto che i tempi si sommano -
suddivisi per ogni gruppo e ogni gruppo potrà decidere chi
interviene, rimanendo però nel minutaggio previsto.
Consigliere Marguerettaz.
Marguerettaz ( UV) -
Noi abbiamo avviato un confronto
importante, un confronto approfondito generato da una petizione e
non è un modo di maniera ringraziare coloro che la hanno
sottoscritta, non tanto perché uno necessariamente è d'accordo con
il contenuto, ma questa petizione ha permesso di fare un serio
approfondimento.
Provando a guardare i due punti che la Commissione ha
approfondito più di altri, direi che c'era il tema del
ritrovamento, della scoperta del sito archeologico, e
conseguentemente, ma non solo, capire se l'ospedale che era stato
progettato fosse adeguato alle esigenze della nostra comunità.
Ovviamente le due cose sono state proprio messe in sequenza, perché
il ritrovamento del sito archeologico ha condizionato il
progetto.
Faccio un inciso rimandando il ragionamento alla risoluzione che
verrà presentata dal collega Chatrian. Senza entrare nel merito,
parlo solo dell'ultimo punto che ritengo sia quello più importante,
ovvero di presentare il progetto alla popolazione valdostana
attraverso gli strumenti più opportuni. Perché qua c'è la necessità
di avere un approccio decisamente trasparente. Lo hanno detto
alcuni colleghi che sono intervenuti prima: a seconda di colui che
interviene, lo scenario delle audizioni cambia drasticamente,
sembra di aver assistito a delle audizioni diverse. È giusto che
nell'ambito della politica ci sia una giusta interlocuzione, un
giusto confronto, ma non si possono disconoscere le cose che non ci
fanno piacere. Ecco perché nell'ultimo punto della risoluzione dico
che ci deve essere grande trasparenza. Chiudo l'inciso.
Sulla base dei beni e del sito archeologico, qualcuno può
portare a fattor comune la relazione fatta da massimi esperti che
sono stati consultati per capire, ormai qualche anno fa, la
compatibilità tra l'ospedale e il sito archeologico. Ovviamente non
voglio entrare in competizione con il collega e amico Distort
perché sarei sicuramente perdente, ma mi permetto di leggere quello
che ha scritto una commissione di tecnici, di professionisti, di
luminari, di professori universitari a livello internazionale
dicendo: "l'integrazione del sito archeologico con l'ospedale, è la
migliore soluzione per valorizzare i beni archeologici". È la
migliore! Ma non lo dico io, non lo dice neanche Distort, lo dicono
dei professionisti di fama mondiale. È la modalità migliore che ci
sia per valorizzare i beni archeologici, anche perché in tutti i
discorsi che noi facciamo, ovviamente se non dovessimo fare
l'ospedale lì, cosa ne facciamo di questi siti? Perché, con tutte
le valutazioni che facciamo a livello comparativo, ma scusate:
questi lo hanno detto. E l'altro giorno quando abbiamo ascoltato un
altro luminare, ho approfondito perché è stato inserito nelle
audizioni, de Pineda dice: "La valorizzazione dei beni storici, dei
beni culturali, è un valore aggiunto"!
Come facciamo a disconoscere queste testimonianze, perché queste
testimonianze non ci piacciono? È chiaro che all'interno di tutto
questo quadro ci possono essere delle criticità, ma la questione va
verificata a tutto tondo. Lo dissi all'interno della Commissione:
io mi ricordo - e qualche collega di vecchia data se lo ricorderà -
la discussione che abbiamo avuto anni fa quando fu edificata la
biblioteca sui reperti romani. Ci fu una polemica incredibile:
"Siete dei vandali, volete distruggere". Oggi come oggi la
biblioteca regionale che integra al suo interno i reperti romani, è
una cosa che è straordinaria. Quindi le due cose sono assolutamente
compatibili.
Detto questo è chiaro che noi non vogliamo fare nessun salto nel
buio. Ecco perché è importante procedere con la revisione
dell'esecutivo, perché l'esecutivo - come qualcuno ha ricordato - è
l'ultima fase progettuale, ma essendoci delle novità, quell'ultima
fase progettuale va modificata. E solo da questa fase noi capiremo
l'importo necessario per finanziare l'opera e capiremo esattamente
il cronoprogramma e la tempistica. Ecco perché tutta una serie di
quesiti che io ho sentito da parte dei colleghi troveranno una
risposta proprio da questo passaggio. Da un lato si dice: non
sappiamo questo, non sappiamo quest'altro; giusto, ma solo con
l'esecutivo revisionato noi avremo questi dati. Pensate di averli
voi questi dati? Questi professionisti saranno in grado di darci
quegli elementi di cui noi abbiamo bisogno.
È chiaro che il polo ospedaliero, che è costituito da più poli,
non è un foglio bianco. A me dispiace che qualcuno dica "non sapete
cosa fare del vecchio mauriziano", perché il vecchio Mauriziano ha
un progetto preliminare che è stato consegnato dai professionisti.
Quindi il livello progettuale che abbiamo adesso è costituito da un
progetto esecutivo del nuovo ospedale che viene costruito nell'ala
est e un progetto preliminare sul mauriziano e ci sono già delle
indicazioni. Il gruppo dei progettisti è intervenuto correttamente
dicendo: "alla luce della pandemia, alla luce delle novità,
possiamo arrivare alla definizione del progetto definitivo, facendo
anche le dovute modifiche". Quindi la tempistica è definita,
nessuno vuole affrontare un problema, un tema, senza avere le idee
chiare su quello che sarà il disegno complessivo. Dopodiché non è
probabilmente il nostro mestiere, ma è giusto che essendoci chi ha
posto dei temi, noi abbiamo cercato anche di porli ai
professionisti.
Nel momento in cui noi diciamo che l'ospedale in città è un
problema, io non ho idea, non è che ho una preparazione così
complessa in ospedali, ma sempre ascoltando i professionisti di
fama mondiale, de Pineda che sta costruendo l'ospedale a Barcellona
ci dice: "L'Ospedale nella realtà urbana è un valore aggiunto". Vi
ripeto il ragionamento che ha fatto: "Se voi fate un ospedale che è
lontano dal centro, che è anche in un luogo se volete in mezzo al
verde, voi di fatto - non ha usato le stesse parole - voi costruite
un lazzaretto, costruite un
enclave
dove ci sono solo
malati. Invece è fondamentale avere una struttura che sia
integrata, dove c'è uno scambio e, torno ai beni archeologici, un
insieme armonico di una di una società che funziona. Non solo, dice
una cosa che è molto evidente: se il rapporto tra posti letto e
parcheggi è generalmente uno a tre, il fatto di avere un ospedale
all'interno di un sistema urbano, dimezza di un terzo la necessità
dei parcheggi. Quindi anziché averne uno ogni tre, sono sufficienti
due parcheggi per posto letto. Allora vuol dire che immaginando i
400 posti letto, anziché avere 1200 parcheggi, ne abbiamo 800.
Allora vedete che, e torno alla trasparenza, cercare di mettere
a valore, a fattor comune questi ragionamenti, credo sia una cosa
interessante e all'interno di questa risoluzione, all'interno di
questo ragionamento, nessuno vuole fare dei salti nel buio, anche
perché, attenzione, solo nel momento in cui avremo il progetto
esecutivo revisionato capiremo esattamente quelle che saranno le
necessità finanziarie. Io credo che sia indispensabile dare una
rappresentazione realistica, anche mettendo sul tavolo delle
criticità, perché solo mettendo sul tavolo le criticità noi siamo
in grado di dare delle risposte. L'unica cosa però che non dobbiamo
fare - oggi ho appuntato con grande attenzione le dichiarazioni del
collega Distort: creare immagini - ma non dobbiamo creare immagini
che ci gratificano e che avvalorano le nostre tesi, perché credo
sia chiaro a tutti che la costruzione del nuovo ospedale per acuti
è una cosa diversa da un intervento in un ospedale con dei malati
dentro e il martello pneumatico che li assorda. Sono due cose
diverse. Queste immagini ovviamente portano a una confusione
nell'opinione pubblica, perché ci dicono: "Ma siete matti? Volete
rifare un ospedale mettendo un cantiere con i malati dentro?". Ma
non è così! Anche perché, se noi abbiamo l'ospedale per acuti
nuovo, dopodiché abbiamo gli interventi per trasferire dei reparti
che oggi ci sono. Quindi la Psichiatria, fintanto che il polo
mauriziano non sarà adeguato a ospitarla, rimarrà nella sede
attuale. Quando sarà pronta il reparto si trasferirà e così per la
Maternità. Poi è evidente che quando c'è un cantiere ci siano dei
disagio, ma io vorrei capire come si può immaginare che i disagi ci
sono solo se tu costruisci nell'ala est del Parini.
Ho chiesto ad un professionista che è intervenuto e che io ho
apprezzato molto, in realtà l'ho apprezzato molto perché ci ha
fatto, pur essendo probabilmente di Aosta, un'ottima panoramica
sugli interventi, ma alla domanda precisa che gli abbiamo fatto:
"Lei conosce il progetto del Parini?", ha detto: "No, non lo
conosco". Allora diventa difficile avere un approccio teorico e
dall'altra parte un progetto esecutivo, perché sono due cose non
comparabili, tant'è che a fronte delle sue dichiarazioni gli
chiesi: "Immaginando - cosa che qualcuno ha già detto - di
costruire il nuovo ospedale nella zona di Saint-Christophe a fianco
della Cooperativa produttori latte e fontina, lei non vede dei
problemi e delle interferenze con la viabilità?". Ha detto:
"Assolutamente!". Voi immaginate un cantiere lì, proprio
all'entrata di Aosta: congestioneremmo già l'entrata di Aosta. Non
riusciamo a rifare la Statale 26, immaginatevi...! Quindi il
problema viene spostato di un chilometro, ma non è che viene
risolto, tant'è che dice: "Si dovrebbe fare una viabilità autonoma,
indipendente". Allora, ad occhio e croce, dai calcoli che ci hanno
sempre fatto i professionisti, vuol dire che l'Ospedale nuovo
occupa 70 mila metri quadrati, ovvero sette ettari. Avete presente
che cosa sono sette ettari? Io ho assistito a tutta una serie di
interventi degli ambientalisti duri e puri nel momento in cui
tagliamo un albero, nel momento in cui facciamo l'occupazione di
uno spazio verde. Occupare 70 mila metri quadrati è una
barzelletta? Faremmo una cosa che è effettivamente fuori dalle
indicazioni che oggi ci stanno dando sia a livello europeo sia a
livello nazionale, cioè l'occupazione del suolo è considerato uno
dei valori da tenere in considerazione.
Bene fanno coloro che hanno sottoscritto la petizione
nell'estendere il ragionamento a tutta la sanità, ma rispetto alle
scelte che oggi noi dobbiamo fare, la sanità territoriale e tutta
una serie di interventi noi dobbiamo affrontarli a prescindere, non
è che cambiando il sito dove fare il presidio ospedaliero non
dobbiamo fare questo tipo di valutazione. Anche perché poi la
tecnologia, l'ammodernamento, le nuove tecnologie corrono, quindi
quello che noi progettiamo oggi e che costruiamo domani, dopodomani
probabilmente sarà già superato; se noi dovessimo sempre aspettare,
non faremmo mai nulla. Quindi bisogna partire, ovviamente con tutte
le garanzie e tutte le informazioni possibili.
Ora io non voglio allungare troppo la discussione, ma mi pare
che l'approccio che abbiamo voluto dare non è "chiudiamo gli occhi
e andiamo avanti a prescindere". Noi vogliamo che oggi si faccia un
passo avanti, oggi si dia un messaggio chiaro al Governo,
all'assessore Barmasse, alla SIV: procedete nelle revisioni dei
progetti perché a oggi, e lo dico in modo sereno, domani non lo so,
ma a oggi dalle audizioni che abbiamo fatto non è emerso un
argomento che sia in grado di giustificare la sospensione o,
peggio, l'arresto di una scelta fatta nelle precedenti legislature.
Perché se qualcuno dovesse predisporre una delibera per dire di
spendere ics soldi per fare una valutazione alternativa, dovrebbe
evidenziare che la progettazione attuale ha dei problemi, è
inapplicabile, è non raggiungibile, ma così non è.
Faccio ancora un appunto che c'entra poco con la petizione, ma
sono rimasto un po' sconcertato dalle parole di un assessore.
Nell'intervento di un assessore dire che la proposta che viene
fatta dal Governo, che viene fatta da un suo collega, è una
decisione avventata, mi crea un forte imbarazzo. Uno può dire: "non
sono d'accordo"; uno può dire: "io la vedo diversamente", ma
siccome le parole hanno un significato pesante, dire che una
decisione è avventata mi pare fuori luogo.
Direi che per concludere, nel ringraziare nuovamente coloro che
hanno voluto mettere a fattor comune una petizione, hanno voluto
introdurre dei ragionamenti, credo che questo sia un dossier che
deve proseguire, deve dare alla comunità, a noi consiglieri e al
Governo tutti gli elementi, ma non possiamo non procedere, perché
nessuno ha riportato una cosa che ha detto il progettista: "Se
l'ospedale nuovo fosse stato concluso, forse - ha detto forse -
qualche vita l'avreste salvata". Noi facciamo tutte le cose
possibili e immaginabili, ma - lo ha detto molto bene il nostro
Assessore - non procedere vuol dire mettere a repentaglio la vita
dei nostri concittadini. Lasciamo perdere le speculazioni
elettorali, lasciamo perdere le bandierine e cerchiamo di fare un
passo avanti.
Presidente -
Altri? Non vi sono altre prenotazioni. La
discussione generale è chiusa e prendiamo atto delle relazioni.
Possiamo
passare alla fase delle risoluzioni. Il consigliere
Chatrian per l'illustrazione.
Chatrian (AV-SA) -
Dopo una giornata molto ricca di
contenuti, di proposte e soprattutto di considerazioni che sono
state fatte, proverei a fare un po' di ordine per illustrare la
risoluzione che come maggioranza, tranne la collega Erika
Guichardaz e Chiara Minelli, hanno elaborato in questi due giorni,
che sono stati due giorni molto intensi, per arrivare oggi a dare
una soluzione e soprattutto a creare le condizioni per dare un
mandato al Governo, tutto il Governo regionale, e all'assessore
Barmasse. Dopo aver ascoltato il dibattito, mi sembra che ci siano
altri Consiglieri che sosterranno questa nostra proposta, questo
atto che è tutto politico, perché oggi noi metteremo nero su bianco
questo atto, questa risoluzione, per dare un mandato di natura
amministrativa.
"Conoscere per deliberare", diceva Luigi Einaudi, grande
presidente liberale. Penso che mai come in questo momento sia
fondamentale nell'affrontare un tema così delicato. La scelta è
stata fatta da diversi anni. Quattordici anni fa, è stato detto da
diversi colleghi, si fece un referendum, io ero insieme al collega
Guichardaz a raccogliere le firme, cercando di creare i presupposti
per creare un nuovo polo ospedaliero.
Le audizioni sono state veramente molto utili. Come III
Commissione siamo stati incaricati, insieme alla V Commissione, di
seguire passo passo questa petizione, per due motivi: un motivo
urbanistico e un motivo edilizio. Su questo vorrei soffermarmi,
perché veramente vorrei ringraziare il contributo di chi ha firmato
questa petizione che è stato comunque molto utile, perché sarà
sicuramente utilizzato nel prosieguo del mandato che sarà dato al
Governo regionale. Faccio questo passaggio che reputo fondamentale,
perché oggi si deciderà un percorso da un punto di vista politico,
ma siamo coscienti e consapevoli che la sanità territoriale deve
riappropriarsi in maniera efficace delle cure primarie, della
prevenzione e promozione della salute: questo è quanto scritto
nella petizione. Siamo consapevoli e coscienti che bisogna
riorganizzare la sanità territoriale e l'assistenza di prossimità
significa miglior qualità assistenziale, minor disagio per i
pazienti, riduzione delle prestazioni ospedaliere inappropriate,
riduzione delle liste di attesa, riduzione dei costi sanitari,
sempre citati all'interno della petizione. Quindi chi non può
essere d'accordo con elementi così importanti?
La parte più difficile, la sfida più importante, è il come
proseguire il percorso e il mandato che vogliamo dare al Governo
regionale. Vogliamo dare il mandato, perché qualcosa non ha
funzionato in queste settimane e in questi mesi e c'è stata quasi
la percezione da parte di qualcuno di perdere tempo, di allungare
il brodo, di spostare il problema o di buttare la palla un po' più
avanti. Noi pensiamo che in questo momento questo non solo non si
deve fare, ma abbiamo le informazioni, abbiamo la fotografia
aggiornata che è stata fatta in Commissione, utili per
proseguire.
Oltre a tutto questo, la scelta è già stata fatta, quindi qual è
stata la parte più importante del dibattito? Io ringrazio
l'assessore Guichardaz e ringrazio l'assessore Barmasse, perché la
maggioranza, mi scuserete colleghi di opposizione, noi tre mesi fa
abbiamo incaricato i due colleghi assessori di trovare una
soluzione, affinché fra la Sovrintendenza e le esigenze sanitarie
ci fosse una compatibilità. Questa è la vera novità delle audizioni
che abbiamo fatto nelle ultime settimane: questa compatibilità c'è
e soprattutto ci darà la possibilità di poter proseguire l'iter di
natura amministrativa.
Quindi io questo percorso lo definirei così alla fine, perché
diventa un percorso naturale, questo da un punto di vista teorico.
Poi però dobbiamo prendere la teoria e portarla su un piano
pratico, amministrativo, pubblico, e per fare tutto questo a quel
punto dobbiamo declinarlo. Oltretutto le riunioni delle Commissioni
sono state sempre molto partecipate: venti, ventuno, ventidue,
ventitré consiglieri, quindi praticamente tutti i consiglieri hanno
partecipato a questo percorso.
Questa scelta è stata fatta nel 2010, dopo che il referendum non
è andato a buon fine. Nel 2010 si è iniziato il percorso in natura
amministrativa e diversi sono stati gli atti finanziari e delibere,
fino ad arrivare all'ultima legge regionale, la n. 4 del 2019, che
aveva allocato 106 milioni di euro, oltre ai quali sono stati già
spesi più di 15 milioni di euro pubblici.
Sempre rimanendo sul lato più politico, ecco perché dico che
questi due giorni sono stati veramente importanti, tre mesi fa la
maggioranza si è confrontata parecchio su cosa scrivere e su quale
indirizzo dare all'interno del DEFR proprio sulla sanità e sulla
salute. Mettendo al centro, vista purtroppo la criticità, la
difficoltà, questa pandemia che ci sta veramente uccidendo,
soprattutto per chi ha perso dei cari e per tutti quelli che sono
in difficoltà, per quelli che hanno perso il lavoro, per la
montagna che è stata abbandonata, per la stagione invernale che non
è mai decollata, l'ospedale e l'assistenza sanitaria territoriale
saranno al centro della nuova programmazione, unitamente
all'attività che in questi ambiti è svolta dal personale a vario
titolo impegnato e che ringrazio. Poi abbiamo fatto un passo in
più: verificare la compatibilità tecnico progettuale ed economica,
nonché la realizzabilità in termini cronologici adeguati.
Mi fermo. Noi oggi facciamo due passi in avanti rispetto al DEFR
e qualcuno oggi ci ha pure detto: "ma questo non lo avevamo scritto
nel DEFR". Sì, perché oggi siamo oltre, tant'è vero che siamo in
coerenza con il DEFR approvato e soprattutto diamo un mandato
chiaro, pulito e fondamentale al nostro Governo.
E quale sarà il mandato? Il mandato è questo: si impegna il
Governo regionale tutto, e non mi dilungherei su questo passaggio,
a procedere con la variante del progetto esecutivo dell'ala est
dell'ospedale regionale per adeguarlo alla salvaguardia e alla
valorizzazione dei ritrovamenti archeologici per il tramite di SIV.
Perché un esecutivo per il nuovo ospedale, per la nuova volumetria
c'è già: va integrato, va modificato. Va modificato con una
variante, per il fatto che c'è stato quel ritrovo di così alto
livello del sito archeologico. Come far convivere bene quelle che
sono le esigenze sanitarie del nuovo ospedale, quindi della nuova
costruzione, e del sito, questo sarà il primo punto, il primo
mandato che noi oggi daremo al Governo regionale.
Il secondo e terzo punto fondamentali sono che le audizioni, che
abbiamo avuto modo di fare durante questi tre mesi, ci obbligano
ancora di più ad avere una visione generale. Solo un matto non
terrebbe conto di quella che è la fase 4, di quella che è la fase 5
-  apro la parentesi e la chiudo subito - che oltretutto hanno
già un preliminare. Quindi non siamo all'anno zero, non siamo a un
progetto di fattibilità, siamo oltre, siamo al preliminare, ma che
indubbiamente devono rientrare in un progetto organico, con
probabilmente delle fasi diverse, con dei tempi diversi e con una
realizzazione diversa.
Ergo
non ci fermiamo lì, perché i colleghi tutti hanno
apportato delle loro modifiche. Il Beauregard, l'ex Maternità sono
compresi in questo atto di indirizzo tutto politico, perché poi il
nostro compito, scusate assessori, finisce qui. Nel momento in cui
sarà - e speriamo - approvata questa importante risoluzione che
sblocca quello che è il dato politico, ma non solo, con i contenuti
che oggi sono stati messi sul tavolo, obbligherà e impegnerà il
Governo regionale a dare corso, a dare gamba.
Prima il collega Marguerettaz è partito dal fondo dicendo che il
punto forse non più qualificante, ma fondamentale, perché noi
vogliamo confrontarci con la cittadinanza tutta regionale, è di
presentare il progetto alla popolazione valdostana attraverso gli
strumenti più opportuni. E su questo io vorrei ringraziare il
collega Padovani che ha voluto, insieme agli altri che hanno
redatto questa risoluzione, inserire questo aspetto importante,
perché qui vogliamo affrontare e accompagnare questo percorso in
maniera non solo trasparente, ma che l'esigenza sia al centro,
comunque, di quella che è la sanità valdostana, la persona, la
nostra comunità, dalla piccola alla più grande.
Un ultimo passaggio, forse più dal punto di vista di architetto.
È normale che se il 50 percento della popolazione abita da Sarre a
Quart, forse rasentiamo il 60 percento, la centralità di questo
polo ne è la conseguenza.
Termino dicendo che il compito di un Consiglio regionale è di
dare degli indirizzi, di indicare dei percorsi, ma oggi forse
grazie anche alla petizione abbiamo velocizzato questa scelta,
partendo però dal presupposto che i nostri assessori e i nostri
tecnici hanno trovato quel punto di equilibrio che è la coesistenza
tra la valorizzazione del sito archeologico e il nuovo ospedale in
quella zona, costruito in maniera innovativa, moderna, con dei
tempi certi, con un cronoprogramma, con un
layout
, in modo
da dare una risposta forte e robusta a quella che è la nostra
comunità in un momento di grandissima difficoltà.
Presidente -
La parola alla collega Erika Guichardaz per
l'illustrazione, ne ha facoltà.
Guichardaz E. (PCP) -
La risoluzione che io e la collega
Minelli abbiamo presentato non è altro che quanto elaborato dal
nostro gruppo regionale e sostenuto lunedì in Commissione, quindi
ritroverete questo articolato
tel quel
sulla relazione che
potete vedere negli atti del Consiglio. Una conclusione che, a
differenza di quanto ha detto il collega che mi ha preceduto,
sottolinea anche le criticità emerse da quel dibattito, perché non
si possono audire le persone e poi non considerare le criticità che
mettono sul tavolo.
Naturalmente ringrazio nuovamente il comitato Vallée Santé,
perché la petizione Progetto Salute 2020-2030 sicuramente non è una
semplice ripetizione, ma è un buono strumento di lavoro e ha
evidenziato anche in quest'Aula la necessità di un confronto, lo
dicevano prima il collega Restano e il collega Marquis, anche per
parlare del sistema sociosanitario valdostano e sicuramente
centrare magari anche future discussioni proprio sulla salute e sul
rapporto ottimale ospedale-territorio.
Quanto evidenziato nella relazione riporta - noi ne abbiamo
messi alcuni - il fatto che lo stesso progettista ha dichiarato
tranquillamente di aver fatto il progetto, naturalmente nel 2010, e
quindi di non aver pensato assolutamente alla parte Covid. Allora
io banalmente, perché sono una persona umile, non ho lauree o altre
cose, quando penso a progettare casa mia, molto probabilmente casa
mia è pensata su due piani con tante scale e via dicendo. Se
durante la fase di progettazione io avessi un incidente e rimanessi
su una sedia a rotelle, molto probabilmente quella progettazione
andrei a rivederla. Questo è per dirvi banalmente che cosa si
poteva tranquillamente evincere dalle parole di quel
progettista.
Dopodiché è stato sottolineato dal progettista stesso,
supportato anche dall'azienda USL, il fatto di riaprire quel tavolo
sulla quarta e quinta fase, proprio come vi dicevo prima anche per
ottimizzare i costi che stanno attanagliando in questo momento
l'Ospedale Parini, che necessita in continuazione di
ristrutturazioni. E su questo ci tengo a precisare che una sorta di
cronoprogramma di massima SIV ce l'ha data, quindi il presidio
ospedaliero nella sua interezza finirà nel 2030: questi sono i
tempi, e questo lo potete ritrovare nei vari documenti.
Dopodiché, è naturale, vi è poi un parere espresso dalla
Soprintendenza, un parere per ora naturalmente non ancora formale,
perché la Soprintendenza, come sapete, avrà bisogno di ulteriori
elementi, ma sicuramente un parere che dice che la compatibilità ci
può essere, rispetto a quello che aveva dichiarato in altri
tempi.
Poi evidenziamo quanto messo nel DEFR, ossia il fatto che, come
dicevo, l'ospedale e l'assistenza sanitaria territoriale sono al
centro della nuova programmazione, quindi per rispondere al collega
Marquis nella nostra risoluzione c'è scritto questo, perché il
presidio ospedaliero è una parte di tutta quella programmazione e
per noi rimane ancora la verifica della compatibilità di
quell'opera.
Ecco che molti di noi oggi hanno espresso tutte le criticità
emerse in audizione che, secondo noi, meriterebbero degli
approfondimenti. Ecco perché, a seguito di quelle Commissioni,
abbiamo deciso di scrivere questa conclusione ed ecco perché oggi
la riproponiamo
tel quel
a quest'aula.
Presidente -
Consigliera Spelgatti ne ha facoltà.
Spelgatti (LEGA VDA) -
Cercherò di essere il più veloce
possibile. Prima di tutto chiedo a tutta la maggioranza onestà
intellettuale sui termini. Sappiamo tutti che quando si parla e si
è parlato fino a oggi, e tutte le organizzazioni sindacali, i
professionisti e tutti quanti hanno parlato di nuovo ospedale, con
nuovo ospedale si è sempre inteso la differenza tra ampliamento
dell'Ospedale Parini e nuovo ospedale. Quindi non fate almeno il
giochino di dire "il nuovo ospedale" parlando dell'ampliamento per
cercare di confondere le carte in tavola, perché laddove tutti
quanti, tutti, tutti indistintamente, tranne il SAVT, hanno detto
di essere a favore del nuovo ospedale, non intendono l'ampliamento.
Questo deve essere il punto di partenza che deve essere chiaro ai
giornalisti, a tutta la popolazione e a tutti quanti, perché il
progetto Sanità 2030 parla appunto di nuovo ospedale; loro hanno
detto tutti "siamo a favore del nuovo ospedale", ma intendendolo
delocalizzato, ovviamente.
Fatta questa premessa, io ho sentito dire tante cose che mi
fanno veramente e seriamente preoccupare, perché ci va in tutte le
cose onestà intellettuale. Quando sento da parte del collega
Rollandin piuttosto che dal collega Marguerettaz dire: "ma le
audizioni sono state interpretate in maniera diversa", no,
attenzione. Le audizioni le abbiamo chieste noi, i professionisti
li abbiamo chiamati noi, che sono solo poi quelli indicati dai
promotori della petizione, i quali hanno indicato dei nomi di
progettisti che loro non conoscevano, noi non conoscevano e che non
hanno la più pallida idea, riconosciuta, di quello che è la realtà
di Aosta, di che cosa si farà su Aosta, di qual è il progetto su
Aosta, ma era il dato di partenza. Il dato di partenza per cui noi
li abbiamo chiamati è stato molto semplice, è dire: "Bene,
raccontateci come sono gli ospedali di nuova generazione che
costruite in Italia e all'estero", tanto che appunto che il de
Pineda addirittura è spagnolo, "ma soprattutto raccontateci se è
cambiato qualcosa dopo il Covid"; questa era la domanda. Le
risposte sono state chiarissime, basta andare a leggere i verbali e
le trascrizioni delle dichiarazioni, è stato tutto chiarissimo.
Poi c'è una strana interpretazione e l'unico punto che viene
ripreso di tutto quello che è stato detto nelle audizioni è stato
quello, interessantissimo e assolutamente condivisibile, in cui
sostanzialmente il progettista, mi pare fosse de Pineda, diceva: "È
importante, secondo il nostro punto di vista, anche mantenere gli
ospedali al centro" e raccontava che a Firenze stanno costruendo un
ospedale appunto in centro città, perché bisogna stare attenti a
non costruire troppo in periferia, poiché questo comporta comunque
uno svuotamento, eccetera, eccetera. Ragionamento giustissimo. È
chiaro che però ci va onestà intellettuale. Questi professionisti
sono venuti a raccontare in astratto cosa stanno facendo sulle
altre realtà e non hanno competenze sull'ospedale di Aosta, perché
nessuno glielo ha sottoposto e nessuno gli ha chiesto: "Sapete
dirci se questo progetto è condivisibile o meno?"; loro
raccontavano in generale, perché questa è la domanda che gli è
stata fatta. È chiaro che, ad esempio, il ragionamento era tutto
logico, perché quando parlava di Firenze o di altre capitali e di
capitali fuori dall'Italia, il ragionamento è giustissimo, ma già
solo Firenze è praticamente un milione di abitanti.
Ora, per Aosta stiamo parlando di un'altra cosa e si sta
decidendo se fare l'ospedale lì o farlo due chilometri più in là. E
comunque, tornando al discorso dell'ospedale di comunità,
l'Assessore dice fra tutte le altre cose: "Eh beh, ma come ospedale
di comunità il Parini sarebbe sovradimensionato". Certo, infatti in
tutte le audizioni è stato chiesto se una delle ipotesi potesse
essere quella, ma tra tutte le altre cose poi ci sono altre
soluzioni da poter mettere sempre in campo, sempre per quanto
riguarda la ristrutturazione dell'Ospedale Parini, che comunque sia
i parcheggi sono serviti, gli scavi sono serviti, perché hanno
portato alla luce il
cromlech
. Anche lì ci sarebbe da aprire
tutto un capitolo sull'importanza di quel ritrovamento e sulla sua
valorizzazione che si potrebbe fare anche in termini completamente
differenti, ma purtroppo non c'è il tempo per poterlo fare, però ci
sarebbe da discutere veramente a lungo anche su questo. Quando si
parla dell'ospedale di comunità o comunque dell'Ospedale Parini
abbiamo detto che un'ipotesi è farci questo per non buttare via
tutto, dopodiché comunque sia ci si potrebbero fare mille altre
cose. Un esempio che è stato fatto è stato dire a proposito della
clinica di Saint-Pierre: noi continuiamo a spendere i soldi e
paghiamo la clinica di Saint-Pierre, ma perché non portiamo la
riabilitazione nel pubblico nostro, lo facciamo noi e lo facciamo
lì in centro? Questa è un'altra soluzione che si potrebbe fare.
Altra ipotesi che è stata portata in Commissione: tutte le
associazioni di volontariato sparse ovunque, le potremmo anche
tutte radunare lì così magari si parlano anche tra di loro e fanno
rete. Queste sono tutte ipotesi: uffici sanitari, di tutto ci si
può fare, quindi nulla verrebbe buttato via.
Viene detto dal collega Marguerettaz: "Non è vero che non
abbiamo idea di che cosa fare dell'Ospedale Parini e della
ristrutturazione, perché c'è un preliminare". Ma attenzione, andate
a riguardare bene cosa ha detto il progettista, il quale, quando
gli ho fatto la domanda: "Bene, alla luce di tutto quello che è
venuto fuori, quello che ci hanno raccontato i progettisti sul post
Covid, come è cambiato tutto il modo di progettare e bisogna
comunque rivedere tutti i progetti, noi cosa stiamo facendo?", la
risposta è stata: "Ma noi abbiamo già fatto il progetto per il
2050". Caspita, nel 2010 avete già fatto il progetto per il 2050 e
già è tutto a posto per la pandemia? Questa è una risposta che ti
fa veramente dubitare e preoccupare di quello che potrà essere il
futuro anche delle soluzioni che vedono. Incalzato se per il Covid
davvero è tutto a posto, ha detto: "Ah no, beh, ma lì possiamo
lasciare, non toccare e fare la parte acuti, ma la parte Covid la
possiamo pensare sul vecchio Parini". Okay, allora facciamo la
parte Covid sul vecchio Parini? Ma pensate voi tra quanto la faremo
e quando avremo queste soluzioni sulla parte Covid e soprattutto,
se lì ci facciamo il Covid, tutto quello che era progettato di fare
lì dove lo facciamo? Quindi le idee chiare non ci sono
comunque.
In più è stato tirato fuori anche un altro argomento. I
detrattori dell'ampliamento dicono: "Cominciamo a costruire in
centro città, i lavori andranno avanti per chissà quanto, fatto
quello poi iniziano i lavori dall'altra parte di Via Ginevra,
quindi è tutto attaccatissimo, e poi si inizia a lavorare pezzo per
pezzo per ristrutturare quello che sarà il Parini con tutti i
pazienti dentro. Questo era venuto fuori dal progettista nella
prima audizione che abbiamo fatto con lui, il quale ci aveva detto
esattamente questo, che poi la ristrutturazione del Parini
procederà pezzo per pezzo. Quindi noi per una quantità infinita di
anni avremo i lavori in pieno centro di città, prima con la
costruzione dell'ampliamento, dopodiché la ristrutturazione pezzo a
pezzo.
Lo stesso progettista però, guarda caso, ha cambiato versione
l'ultima volta quando è stato sentito in audizione - lo stesso
progettista, non la stessa équipe: lo stesso progettista - e dice:
"Ah no, si fa la parte dell'ampliamento, dopodiché si spostano
tutti i pazienti di qua, il Parini rimane vuoto e lo si
ristruttura"; quindi ha cambiato versione, basta andare a
riguardare esattamente quello che è stato detto. Evidentemente
qualcuno ha raccontato quali erano tutte le perplessità che si
avevano. Diventa un po' difficile capire come sia possibile e come
siano conciliabili queste due visioni così differenti.
Ringrazio il collega Marquis, perché ho apprezzato il suo
intervento e almeno ho visto che le difficoltà e le criticità su
queste soluzioni comunque le ha viste e questo mi ha fatto
sicuramente piacere.
Assessore Barmasse, no, non ci siamo proprio: ma dove l'ha letto
dieci anni? Allora i dati sono chiari: tutti, tutti i
professionisti hanno detto: "un Ospedale nuovo sono tre anni". Lo
hanno detto sia quelli che parlano di ospedale nuovo sia quelli che
parlano di ampliamento: ti dicono tre anni di costruzione che tu lo
faccia lì o che tu lo faccia fuori, sono sempre tre anni. È chiaro
che se nel momento in cui si dovesse decidere di andare a fare un
ospedale nuovo, ci sono tutte le tempistiche in relazione alla
progettazione, su questo non ci piove, e si allungano i tempi. Ma
attenzione, non possiamo pensare di andare avanti su un progetto
del 2010 senza apportare nessuna modifica, dopo quello che è venuto
fuori. E ripeto che noi non avevamo una posizione così chiara fino
a quando non abbiamo incominciato davvero a studiare, ad ascoltare
tutti, a sentire tutte le problematiche e a capire tra l'altro che
non c'è un operatore che lavora in ospedale che voglia
l'ampliamento. Sono tutti! È una cosa incredibile, perché ti dicono
comunque sia che tanto il Parini non sarà mai efficiente come
ospedale: mai, mai! E la sanità è la cosa più importante, lo
abbiamo visto a seguito della pandemia e calcolando che chissà per
quanto tempo la avremo. E l'ospedale non è la soluzione per le
pandemie e per il Covid, perché ora che saranno costruiti, che sia
la soluzione del nuovo ospedale o che sia l'ampliamento del Parini,
hanno già detto tutti quanti che non è quello che risolve il
problema, perché prima di affrontare la parte Covid passerà
comunque un sacco di tempo e comunque bisognerà studiare delle
soluzioni tampone per la parte Covid.
Collega Rollandin, se ha qualcosa da dire, poi prenda il
microfono quando ho finito. Le chiedo la cortesia, perché sto
parlando!
Di conseguenza, comunque sia, stiamo parlando di un progetto
vecchio, stiamo parlando di un progetto del 2010 e nel frattempo è
cambiato il mondo!
Assessore Barmasse, non tiri fuori il discorso della sala
ibrida, perché è un discorso pericoloso: lì veramente la
magistratura dovrebbe mettere il naso e semmai un giorno ce lo
mettesse ci sarebbe veramente da preoccuparsi.
Comunque sia, il problema è questo. Quello che fa preoccupare è
il fatto semplicemente di dire che una volta partiti poi noi stiamo
decidendo che cosa sarà la sanità per i prossimi cinquant'anni. E
allora dico: un ospedale non lo abbiamo avuto fino ad adesso ed è
scontato che la cosa più importante sarebbe avere un ospedale
nuovo, però fino adesso non l'abbiamo fatto, ma bisogna comunque
fermarsi un secondo per capire se va bene, se siamo al passo con i
tempi. Qui dietro l'angolo al confine, a Ivrea, a Biella, ovunque,
stanno andando avanti con degli ospedali di ultima generazione,
tutti robotizzati, tutti con tutte le ultime tecnologie, con
tutt'altra ottica rispetto a questo e noi stiamo mettendo in piedi,
comunque, un progetto del 2010.
Allora io dico: ma veramente ci avete pensato a tutto quanto e
soprattutto avete pensato a tutto quello che è successo con il
Covid? Qualcosa è cambiato, sì o no? Siamo a posto? È tutto
veramente il massimo che possiamo avere? Perché non conta il fatto
di partire domani, perché non lo abbiamo avuto fino adesso e
comunque non sarà questo che aiuterà per l'emergenza Covid; questo
è già sicuro, è già scritto, e già così, lo sappiamo, perché
comunque i tempi sono lunghissimi, comunque sia. Allora uno dice
semplicemente: fermatevi un secondo, non lo abbiamo avuto fino
adesso, pazienza, pensiamoci ancora momento. Però cercate di
vedere, visto che siete voi al Governo, se veramente questa è la
soluzione migliore per la sanità, perché una volta partiti ci
ritroveremo comunque sia con una roba che sappiamo già essere non
superata, di più. E gli altri corrono! E come si fa a pensare di
rilanciare la sanità valdostana nel momento in cui gli altri stanno
volando, stanno prendendo i jet e noi siamo ancora dietro con la
littorina, perché questo è il concetto, è questo che semplicemente
preoccupa. Poi se tutto è moderno, se lo volete fare lì e ritenete
che lì sia la soluzione, però almeno verificate tutto e non dite:
va beh, lo abbiamo fatto, è così e andiamo avanti così. È tutto lì
il ragionamento. Comunque sia bisogna pensare a tutto quanto.
A fronte di tutto quello che è successo, a fronte del fatto che
comunque la collega Guichardaz e la collega Minelli hanno mantenuto
la coerenza rispetto a quello che è stata la loro posizione, tutta
la campagna elettorale, tutto il loro percorso, i programmi
elettorali e tutto quanto, hanno comunque mantenuto la loro
coerenza. Ma soprattutto alla luce anche di quello che è emerso,
perché se già delle criticità erano emerse prima, tutto questo
percorso ha fatto sì che le criticità siano aumentate, tanto che
noi, che non avevamo comunque le idee così chiare, perché non
eravamo così presenti sul tema, ci siamo posti veramente una marea
di dubbi e ci sono sorti tantissimi dubbi, tantissimi problemi e
abbiamo visto un sacco di criticità. A un certo punto tanta gente
ci ha detto, e mi è stata fatta la domanda proprio politicamente
parlando: "Ma perché dovete crearvi questa rogna? Siete
all'opposizione, gli altri sono al Governo, a un certo punto tanto
quello è stato deciso, vadano avanti, sono problemi loro". No,
però, noi non facciamo politica per questo! Bisogna assumersi anche
le responsabilità delle proprie scelte, perché poi bisogna anche
andare a dormire la sera e bisogna anche chiedersi se riteniamo di
fare la cosa più giusta per il futuro dei nostri figli e
quant'altro? Che cosa diamo alle future generazioni? Basta
lavarsene le mani, tanto è un problema loro e sono loro in
maggioranza? Ma perché bisogna creare dei contrasti con l'attuale
maggioranza? Politicamente non è furbo: no, politicamente non è
furbo! Il problema è per cosa facciamo politica? Facciamo politica
perché cerchiamo di dare delle risposte e in coscienza fare le cose
che riteniamo più giuste sulla base degli elementi che abbiamo.
Ripeto, è il percorso che ci ha portato a farci venire una marea
di dubbi rispetto alle soluzioni che sono adottate a oggi. E mi
chiedo, comunque sia, come facciano invece gli uomini - perché a
questo punto è diventato un rapporto tra uomini e donne all'interno
di PCP; le due donne hanno mantenuto la loro coerenza -, come
facciano quelli che hanno in Commissione votato a favore della
risoluzione della Guichardaz a cambiare così tranquillamente idea e
fare il salto della quaglia. La paura e le minacce che possa cadere
una maggioranza hanno su tante persone proprio degli effetti
incredibili. I cambi e le giravolte rispetto a quelli che sono i
principi e gli ideali sono un qualche cosa di incredibile, ma si
riesce a cambiare il voto e a cambiare la posizione passando da due
giorni prima in Commissione a due giorni dopo in Consiglio. Però
poi uno deve anche riuscire a guardarsi allo specchio e mi chiedo
veramente alcune persone come possono farlo.
Presidente -
Consigliere Grosjacques, ne ha facoltà.
Grosjacques (UV) -
Voglio anch'io portare la mia
suggestione rispetto a un problema che ho avuto modo di
approfondire in Commissione, non con un approccio ideologico ma
solo con la voglia di ascoltare e di farmi un'idea di quella che
avrebbe dovuto essere poi la scelta migliore per la popolazione
valdostana. Ringrazio Vallée Santé perché ha portato all'attenzione
di quest'aula un problema, non che non fosse conosciuto, ma
sicuramente ne ha accelerato la discussione e credo che questo, ai
fini dell'interesse della popolazione, sia stato sicuramente un
bene. Però mi sembra di aver partecipato, sentendo i plurimi
interventi della collega Spelgatti, a delle audizioni diverse
rispetto a quelle che ha annunciato la collega. Perché io devo
confessare che, partendo dalla proposta di Vallée Santé, che
genericamente chiedeva un ospedale fuori Aosta senza individuare
una zona precisa, o meglio, individuando una zona precisa sapendo
che questa zona è coperta da un vincolo archeologico, così come
ricordato oggi dal collega Baccega, con una netta contrarietà da
parte della popolazione e dell'amministrazione di Saint-Christophe,
anche perché qui ci stiamo confrontando con persone che oggi
vogliono delocalizzare un ospedale, ma che su altri tavoli alzano
le barricate sul consumo del suolo, per cui credo che ci sia
quantomeno una piccola contraddizione rispetto allo sviluppo di
questa idea.
Devo dire che nelle audizioni, contrariamente a quello che ha
elencato la collega Spelgatti, ho trovato tutte le risposte che mi
portano a votare con convinzione la risoluzione che è stata
presentata dal collega Chatrian, perché si è partiti non dalla
giustificazione, ma dallo spiegare perché è necessario ed è
importante che ci sia un ospedale in città, perché noi siamo
partiti da un progetto giustamente fermo dal 2014, ma che aveva già
nel suo sviluppo tutto quello che serviva allora, che serve oggi e
che servirà per i prossimi trent'anni, io dico, perché
cinquant'anni mi sembra una vita e un termine temporale un po'
lungo per un ospedale.
I progettisti, in particolare l'architetto Felli, hanno ben
delineato le fasi costruttive e l'integrazione degli ospedali
storici nel centro urbano. È vero che Firenze ha un milione di
abitanti (credo che ne abbia 300 o 400 mila, comunque poco
importa), sicuramente però Firenze non ha solo Santa Maria Nuova
come ospedale, ha tutta una serie di ospedali, quindi probabilmente
avrebbe potuto fare a meno di recuperare quell'ospedale: lo ha
fatto nel convincimento che un ospedale al centro della città ha
tutta una serie di vantaggi per la cittadinanza. Sono già stati
elencati nell'intervento del collega Marguerettaz quelli che sono i
risparmi in termini di parcheggi e di viabilità dall'avere un
ospedale all'interno della città, quindi non ci torno.
Ho trovato anche, contrariamente a quello che è stato detto in
alcuni interventi, molta chiarezza nello sviluppo anche della
progettazione futura dell'Ospedale Parini, perché l'architetto
Felli delinea con precisione l'ospedale delle 24 ore, l'ospedale
delle 12 ore e il nuovo polo materno infantile, che costituirebbe
un elemento di modernità all'interno del complesso sanitario
valdostano.
Quindi ho trovato tutte queste risposte, che poi hanno
contribuito a scrivere questa risoluzione. Questo è un progetto che
ha necessità di revisione, perché sono passati sette anni, ma è un
progetto attuale al quale l'architetto Felli ha dato ancora una
grande attualità. Non credo che abbia difeso il suo progetto perché
imbeccato da qualcuno, credo che la sua esperienza e l'esperienza
dell'architetto de Pineda, che ha citato tutta una serie di esempi
di ospedali cittadini, li portino a dire che questa sia, con
riferimento alla nostra città e al nostro sistema sanitario, la
scelta migliore da fare.
Perché non ci siamo occupati di Covid? Lo dice con molta
chiarezza l'architetto Felli rispondendo a una domanda del collega
Ganis, sul perché non è stato pensato un presidio o un reparto
Covid. L'architetto Felli - cito testualmente -: "Non è stato
pensato perché non ci dovrà essere all'interno delle 24 ore un
reparto Covid. Perché, come vi ho detto, la possibilità di creare i
tre poli permette di poter utilizzare la parte esistente del Parini
in caso di pandemia per questo sviluppo, lasciando libero
l'ospedale 24 ore di funzionare assolutamente senza intromissioni
di pandemia, cosa che invece crea problemi in un monoblocco, perché
dover creare dei reparti Covid fa diminuire le attività che in un
ospedale invece devono essere previste e che sono quelle
soprattutto delle operazioni programmate". Quindi questa è un'altra
risposta ai dubbi che lei sottolineava.
Vorrei ancora rispondere alla collega Guichardaz, la quale dice
che non è stato rispettato quanto scritto nel DEFR. Io direi che la
nostra risoluzione va avanti rispetto alle problematiche che erano
state inserite nel DEFR e che al momento della scrittura non erano
ancora state superate, perché sul DEFR noi abbiamo detto "ferma
restando l'opportunità di sondare altre soluzioni, qualora gli
esiti della verifica sopra descritta risultassero non
percorribili". In questo senso credo che l'assessore Barmasse
questa mattina abbia fugato i dubbi relativi alla convivenza tra i
ritrovamenti archeologici e il nuovo ospedale. Non è vero nemmeno
che perderemo della superficie, perché sempre il progettista ci
dice che questa soluzione farà aumentare la superficie di 700 metri
quadrati. Chiaramente perderemo dei parcheggi, che però credo siano
ampiamente sostituiti da quello che oggi abbiamo già attualmente in
città e da quello che nascerà con il nuovo polo universitario.
Vorrei chiudere rispondendo sempre alla collega Spelgatti.
Chiedo scusa collega, ma lei ha richiamato l'onestà intellettuale e
il mantenimento della coerenza accreditata alle colleghe Guichardaz
e Minelli, che probabilmente hanno mantenuto una posizione ferma
rispetto alle loro idee e alla loro campagna elettorale. Credo che
chi non ha mantenuto l'onestà intellettuale sia stata lei collega,
perché la revisione del progetto dell'Ospedale Parini per farlo
rispondere concretamente alle necessità dei valdostani era scritto
sul programma elettorale della Lega ed è stato chiaramente
evidenziato anche nel colloquio fatto in fase di costituzione di
questa maggioranza, nella sede della Stella Alpina, quindi le
ricordo anche la situazione. Per cui credo che richiamare l'onestà
intellettuale ad altri, dovrebbe prima farlo precedere da un esame
per capire se l'onestà intellettuale è propria di chi la richiama
per altre persone.
Chiudo rispondendo anche all'assessora Minelli che dice
correttamente che oggi non si chiude una fase con l'approvazione di
questa risoluzione, che noi chiaramente voteremo in modo molto
convinto; è vero che oggi non si chiude la fase. Con questa
risoluzione oggi si apre la fase che porterà alla revisione del
progetto e, voglio essere chiaro, revisione del progetto significa
integrazione, ammodernamento del progetto dal punto di vista
strutturale, dal punto di vista architettonico, dal punto di vista
dei costi e dei tempi. Questo significa revisione, per cui questa
fase è propedeutica alla fase che poi porterà all'approvazione del
progetto esecutivo, all'esperimento di gara e alla costruzione del
nuovo ospedale nell'ala est del Parini.
Presidente -
Consigliera Spelgatti, ne ha facoltà per tre
minuti.
Spelgatti (LEGA VDA) -
Vede, collega Grosjacques, io sono
talmente onesta intellettualmente, ma comunque è la posizione di
tutto il gruppo, che fin dall'inizio abbiamo raccontato questo.
Abbiamo detto che quando eravamo al Governo noi avevamo dei dubbi e
non eravamo entrati così tanto sul tema - dico esattamente quello
che ho raccontato in questa aula oggi - perché quando siamo
arrivati non avevamo in mano l'Assessorato alla sanità e non
abbiamo avuto modo di approfondire più di tanto. Comunque sia, il
dubbio di dire, già solo per il fatto che questo progetto per così
tanto tempo è stato fermo, risponde ancora alle esigenze - e questo
era il 2018 - di oggi un progetto del 2010? E avevamo impostato il
discorso Bocconi, su quello studio, proprio perché avevamo quel
dubbio. Dopodiché, caduto - e le ricordo di nuovo quello che ho
raccontato stamattina - quella parte dell'ampliamento che è stato
tolto dallo studio, eccetera, eccetera, è finito quel discorso lì,
ma comunque sia noi abbiamo detto: è un tema che non avevamo mai
trattato neanche in campagna elettorale, che non avevamo mai
approfondito, su cui siamo rimasti sempre molto vaghi, ma perché
non conoscevamo più di tanto il tema.
Infatti io ho esordito dicendo: ringraziamo i promotori di
Vallée Santé, perché a furia di capire, ascoltare tutto quanto e
studiare in questi mesi tutti i temi che sono stati portati,
abbiamo capito e soprattutto abbiamo studiato talmente tante
criticità che chiaramente la nostra posizione è cambiata. Le ho
anche raccontato: è stato furbo dal punto di vista politico da
parte nostra fare tutto questo? No, ma è una questione di furbizia
o una questione che si fa politica per cercare di fare le cose
giuste, che si reputano giuste in coscienza?
Se la Sinistra - infatti faccio fatica a capire le giravolte,
perché sono per me inconcepibili, di una parte della Sinistra,
escluse la Guichardaz e la Minelli - se loro usano questo tema e mi
mandano proprio adesso, anche lei presidente Bertin e assessore
Guichardaz, tutti i post, le battaglie che avete fatto, quanto voi
avete utilizzato questo tema, noi non ne abbiamo mai parlato, noi
come Lega non ne abbia mai parlato. Siete voi della Sinistra che
avete utilizzato questo tema in tutte le maniere, perché l'avete
approfondito, perché ci credevate. Caspita! Basta la paura che cada
la maggioranza a far cambiare idea dopo tutti questi anni, visto
che questo è stato sempre un vostro cavallo di battaglia?
Invece per la Lega non è mai stato un cavallo di battaglia, non
avevamo una posizione così chiara, ma a furia di studiare e
concentrarsi su questo tema! All'opposizione abbiamo molto più
tempo per fare queste cose qua e quindi abbiamo studiato molto di
più: un dubbio, due dubbi, tre problemi, quattro problemi, così
tanti problemi, così tante persone che ti raccontano e che ti
illustrano, i così tanti portatori di interesse all'interno
dell'ospedale, così tante persone che lavorano ti raccontano una
quantità enorme di problemi, allora i problemi ce li hai
veramente.
In audizione vengono fuori tantissime cose e chiudo solo dicendo
dell'argomento che lei ha utilizzato, collega Grosjacques, sul
discorso della parte Covid, del perché il progettista dica "non c'è
bisogno di fare sull'ampliamento la parte Covid, perché la faremo
sulla parte del vecchio Parini". Caspita, ma è l'argomento che
usiamo noi al contrario! Questo è un problema, perché abbiamo una
vaga idea quindi di quando penseremo e arriveremo concretamente a
lavorare sulla parte Covid? Prima quindi dobbiamo fare prima tutta
la parte dell'ampliamento dell'ospedale, senza avere dei percorsi
Covid o non Covid, quindi di tutta la parte dei malati Covid non ce
ne preoccupiamo, perché ci hanno già detto che tanto non ci sono
soluzioni diverse, perché la parte Covid la facciamo sul Parini.
Quindi prima facciamo tutto questo, poi un giorno inizieremo a
lavorare! Ma nel frattempo sarà passata la pandemia Covid e
probabilmente avremo le pandemie nuove. E questa è la soluzione?
L'argomento, che lei ha utilizzato per dire che è tutto a posto, è
il medesimo che invece noi utilizziamo per dire: caspita, c'è un
problema, perché qua la soluzione al Covid, secondo il discorso
dell'ampliamento, è posticipata di dieci volte rispetto al fatto di
farlo da un'altra parte, quindi è più grave il problema.
Questi sono i dubbi che a noi sono venuti cammin facendo e,
ripeto, non è una posizione politica intelligente la nostra,
politicamente parlando, se si vuole vedere a livello di equilibri
di maggioranza: non è mai stato un nostro cavallo di battaglia, ma
perché crearci questo mal di pancia e creare questo problema? Ce
l'avete voi il problema. Il problema è che bisogna cercare di fare
in coscienza le cose che si ritengono giuste.
Presidente -
Collega Jordan, ne ha facoltà.
Jordan (VdA Unie) -
Credo che la questione del nuovo
presidio ospedaliero sia uno degli argomenti più importanti e
strategici che stiamo affrontando come Consiglio in questa
legislatura ed è opportuno ricordare che l'attività di
realizzazione del nuovo ospedale è stata avviata, come è già stato
ben detto dai colleghi che mi hanno preceduto, anni addietro con
l'avvio della progettazione. È proprio a partire da quella data che
si è dato corso a una scelta che il Consiglio allora aveva
definito, analizzando i pro e i contro della scelta, valutando
quindi le esigenze in termini sanitari e ritenendo come conseguenza
adeguata la proposta rispetto alle esigenze di allora e del futuro,
e cito le parole del progettista Felli.
In questi giorni, è bene chiarirlo ed è già stato detto da
colleghi, noi non stiamo decidendo di avviare un percorso, ma
stiamo decidendo come e quando continuarlo. È evidente che il
ritrovamento archeologico abbia generato impedimenti che hanno
fermato l'avanzamento dell'attività e si rende pertanto necessaria
la modifica del progetto per consentirne la giusta valorizzazione.
Però è altrettanto evidente che dalle audizioni abbiamo appreso che
c'è compatibilità tra le modifiche progettuali e il ritrovamento,
c'è compatibilità senza pregiudicare nessun aspetto della
funzionalità della nuova costruzione e confermando quindi, e cito
nuovamente le parole dei progettisti, il rispetto degli standard
attuali in materia sanitaria.
Per quanto ci riguarda la questione non è spostare la
costruzione di un ospedale in un altro luogo, non abbiamo motivo di
mettere in discussione la funzionalità della nuova costruzione per
acuti e nemmeno il raccordo della struttura esistente, in cui
saranno attivati i servizi e l'attività sanitaria a bassa intensità
di cura. Non riteniamo opportuno stoppare l'avanzamento delle
attività, in quanto dal 2011 a oggi, e sono stati fatti i
riferimenti alle opere e alle somme impegnate, molti lavori sono
stati fatti.
Crediamo anche che non sia corretto proporre un nuovo ospedale,
dico cose che sono già state dette, senza dire né dove e senza
nemmeno precisare come il nuovo ospedale sarà realizzato e nemmeno
indicare una destinazione futura delle strutture, del mauriziano e
dell'area archeologica; non è serio, non è corretto.
È evidente che tutti noi vorremmo la migliore soluzione, la
soluzione ideale per un nuovo ospedale. In teoria tutto è fattibile
ed è fattibile ovunque, la realtà però ha messo il Consiglio anni
fa, come dicevo prima, nelle condizioni di scegliere, valutando non
solo gli aspetti ideali e ipotetici, ma fatti concreti su cui sono
stati ponderati i pro e i contro di quella scelta. Allora come
adesso, lo diceva il collega Marguerettaz, non c'era un foglio
bianco su cui scrivere le proprie idee e i propri progetti, c'era
un foglio in cui ognuno di noi in diversi anni, e mi riferisco ai
movimenti politici e non solo, ha contribuito a inserire anno dopo
anno elementi, che da un lato hanno fatto sì che la nostra sanità
funzioni, degli elementi - lo dico con un'accezione non negativa -
che condizionano le scelte future. Con questo non vogliamo dire che
non siamo favorevoli al confronto, anzi, vogliamo approfondire ed è
già stato detto, vogliamo perfezionare l'iter anche tenendo conto
di elementi di novità, tra cui la pandemia che inevitabilmente
condizionerà la sanità un po' ovunque.
Vogliamo riprendere quindi decidendo e non solo valutando,
decidendo di riprendere le attività, a partire dalla variante
progettuale, dalla definizione dei servizi ospedalieri anche in
funzione della ristrutturazione del Parini, quindi continuare il
confronto con tutti gli
stakeholder
. Lo faremo ed è già
stato ricordato, non posso che confermarlo, anche tenendo conto
dell'impostazione sociosanitaria territoriale che si vorrà dare,
che condizionerà in parte anche le scelte. Vogliamo prendere oggi
la decisione, non rimandarla. Oggi abbiamo il dovere, abbiamo la
responsabilità di continuare ad assicurare e rendere più efficaci i
servizi sanitari.
Concludo ringraziando coloro i quali hanno voluto trovare il
giusto compromesso, dimostrando una apprezzata elasticità delle
proprie idee e convinzioni, ribadendo quanto sia arricchente e
quanto sia stimolante il confronto costruttivo.
Presidente -
Consigliere Baccega, ne ha facoltà.
Baccega (PA) -
Dopo il lungo intervento di questa
mattina, in apertura di questo dibattito cercherò di essere
sintetico ed entrare nel vivo di alcune considerazioni che
inevitabilmente mi sento di fare su questo tema. Credo che sia
corretto che i cittadini si pongano all'attenzione del Consiglio
regionale con proposte, soprattutto di così grande importanza, e
noi lo abbiamo sottolineato questa mattina: ci sono delle cose
interessanti nel progetto, ci sono delle cose che sono
improponibili e ci sono delle altre che noi non condividiamo nel
modo più assoluto.
Le audizioni devo dire che sono state fondamentali, perché hanno
dato a tutti noi gli strumenti per poter capire che strada
intraprendere, e va bene che i progettisti che sono intervenuti
nelle audizioni non avessero preso visione del progetto che era già
stato messo in campo rispetto al nuovo Ospedale Parini e alla
ristrutturazione del Parini stesso, perché intanto sarebbe stato
molto antipatico dal punto di vista professionale e poi dico che le
suggestioni che sono arrivate sono state fondamentali.
Evidentemente le due visioni che si contrappongono oggi, gli uni
cercano di recepire ciò che da quelle audizioni ritengono più
funzionale alle loro idee e altri fanno la stessa cosa rispetto
alle idee opposte. Ma credo che dal punto di vista di quelle che
sono le sostanze l'architetto de Pineda abbia detto chiaramente che
un ospedale Covid non si deve fare, che una trasformazione interna
è fondamentale, perché l'ospedale si deve adattare, deve avere
flessibilità e quindi facciamo i complimenti ai nostri ospedalieri
che l'anno scorso hanno agito in questo modo e in qualche modo
hanno dato una risposta importante.
Detto questo, io ho qui davanti l'ennesima ipotesi delle fasi 4
e 5. Qui c'è un percorso che è importante, il progetto del 2012 è
stato visto, rivisto e approfondito, ma soprattutto approfondito
dalla parte tecnica ospedaliera e dalla sanità, che aveva contezza
di intervenire in un ambito di approfondimento sugli spazi da
adottare e sui percorsi da individuare.
Nel 2014 o 2015 (non ricordo bene) c'è stato il ritrovamento
archeologico importante che ha determinato lo stop di cui tutti
stiamo parlando adesso, nel 2018 è pervenuta un'ulteriore bozza per
consentire che potessero convivere le due anime, ovvero il
ritrovamento archeologico individuato e il nuovo ospedale, e questo
è stato fatto. Ultima tappa è stata quella che ci ha illustrato
l'Assessore quest'oggi, ovvero la condivisione tra i progettisti e
la Soprintendenza, per individuare il percorso per andare a
rivedere il progetto ed ecco che siamo nella direzione di poter
proseguire quel percorso.
La risoluzione del collega Chatrian dice: "a proseguire
contestualmente le fasi progettuali della ristrutturazione
dell'eventuale ospedale e a procedere con la variante del
progetto". Procedere vuol dire che da domani mattina, qualora passi
questa risoluzione, si ritrovano al tavolo e cominciano a lavorare
in modo frenetico. Ma c'è un'altra cosa che va sottolineata: che
cosa ci hanno detto nelle audizioni tutti, dai sindacati ai medici
alla USL? "Fate presto, fate presto perché davvero c'è bisogno di
avere quell'ospedale". Una volta che quell'ospedale sarà pronto,
quindi quei tre o quattro anni che l'architetto Felli ci ha
indicato, evidentemente si spostano i pazienti nel nuovo ospedale
performante, tecnicamente avanzato, tecnologico e chi più ne ha più
ne metta, e si va a intervenire secondo una valutazione che si farà
sulla base delle fasi 4 e 5, che partirà contemporaneamente alla
verifica del nuovo progetto della fase 3.
Direi che noi convintamente voteremo questa risoluzione, perché
dal punto di vista di quelle cose che abbiamo detto anche questa
mattina, sia il collega Rollandin che il sottoscritto, ci
ritroviamo pienamente.
Presidente -
Consigliere Marguerettaz ne ha facoltà, per
i restanti minuti attribuiti al suo gruppo.
Marguerettaz (UV) -
Vede collega Spelgatti, noi abbiamo
un certo imbarazzo nel momento in cui uno dice: "vogliamo
affrontare l'argomento con furbizia". Potremmo affrontare qualsiasi
argomento con furbizia, ma non la salute. Come dice lei, se
dovessimo affrontare con furbizia la salute, di notte non
prenderemmo sonno, perché la salute è un bene di tutti! Quindi
immaginare di fare delle speculazioni sulla salute è qualcosa di
infame! Quindi voglio sperare che non passi neanche nell'anticamera
del cervello di pensare di fare delle speculazioni e di fare i
furbi.
Quando ho parlato prima mi sono dimenticato di un passaggio
importante, perché qualcuno ha citato il contributo importante non
tanto e non solo dei sottoscrittori della petizione, ma anche di
tutte le organizzazioni sindacali. Lo sottolineo: nessuno ha mai
pensato di fare delle attività in danno ai lavoratori, perché le
due cose vanno di pari passo. Da un lato curare i pazienti e creare
le condizioni affinché le persone lavorino nel migliore dei modi.
Però vedete, nel fare questo, bisogna ovviamente cercare di creare
un confronto tra il progetto e le necessità.
Noi abbiamo sentito tutta una serie di contributi, che sono
preziosi, che dicono di cosa hanno bisogno. Ma perdonatemi, non si
può dire genericamente "il progetto non è adeguato". Non è adeguato
perché? Cosa non funziona? Cosa non è previsto? Ecco perché anche
nella risoluzione abbiamo scritto che vogliamo confrontarci, perché
io sottolineo e sottoscrivo le eventuali carenze nel momento in cui
c'è un motivo. Allora io dico: io ho questa necessità, risponde a
questa necessità?
Ecco quello che noi chiediamo: di procedere con la revisione e
di confrontarsi perché ci hanno detto che le attività che sono
necessarie all'ospedale per acuti sono previste, sono previsti gli
impianti tecnologici attuali, sono previste tutta una serie di
attività. Non solo, ci hanno detto che questo progetto è stato
premiato in diversi concorsi e in diverse assemblee
specializzate.
Ora vedete, sarebbe troppo facile anche qua fare delle
speculazioni, ma non le voglio fare. Capite che qualcuno viene qua
e ci racconta delle cose che sono assolutamente insostenibili:
sembra che l'INAIL ci corra dietro per dare dei finanziamenti,
tant'è che qualcuno ha fatto una dichiarazione e ha detto: "Ma,
sapete che a Ivrea piuttosto che ad Arma di Taggia hanno fatto un
finanziamento quelli dell'INAIL e l'ente pubblico ha pagato dei
canoni irrisori?". Abbiamo fatto la domanda a Pescarmona e ci ha
detto: "Ma in che mondo vivete? L'INAIL non è che regala nulla, da
quel punto di vista fa un'operazione finanziaria e tu devi
restituire con un tasso di interesse rapportato a quello della
Cassa depositi e prestiti", quindi vuol dire che vengono fatte
delle dichiarazioni che sono fasulle, sono delle dichiarazioni non
sostenibili.
Perdoni, prima ci siamo guardati un po' sgomenti io, Grosjacques
e Testolin, perché lei ha detto: "Firenze un milione". Ho detto: ma
sono aumentati così tanto? Firenze ha 350.000 abitanti, non un
milione.
Allora non vogliamo fare delle operazioni dove andiamo a creare
semplicemente polemica. A questo proposito le dico una cosa,
collega Spelgatti, lei ha fatto un passaggio che mi ha molto
indisposto, quando ha parlato con l'assessore Barmasse dicendo "non
parlare della sala ibrida". Ma se lei sa qualcosa, collega
Spelgatti, vada in Procura, se sa delle cose che noi non sappiamo,
vada in Procura, ce lo dica cos'è che non funziona, perché è troppo
facile fare delle calunnie! La calunnia è un venticello. Collega
Spelgatti, si prenda la responsabilità, vada in Procura se sa
qualcosa, sennò taccia! Voteremo con convinzione questa
risoluzione.
Presidente -
Collega Padovani, ne ha facoltà.
Padovani (PCP) -
Visto il tema, colgo l'occasione per
salutare anch'io, come ha già fatto qualche collega in precedenza,
nella loro giornata internazionale gli infermieri e le infermiere,
persone passate in questo anno da eroi e angeli nell'opinione
pubblica ad appestatori e complici di non si sa bene quale
complotto. Persone che in realtà aspettano ancora un salario
dignitoso e un posto di lavoro fisso.
La nostra posizione sul tema ospedale è nota, come è noto cosa
abbiamo contribuito a scrivere sul programma di legislatura prima e
sul DEFR poi. Dalla discussione in Commissione sono emerse alcune
risposte, ma sono ancora diversi i punti ancora da definire. La
pandemia ha messo in evidenza ancora di più i limiti della sanità
valdostana e la necessità di interventi urgenti. Sicuramente ha
modificato il quadro delle necessità e da questa esperienza si
dovrà trarre esperienza nella verifica del progetto attuale.
Con la risoluzione presentata dal collega Chatrian e che abbiamo
contribuito a scrivere, cosa si vuole fare? Si vuole dare corso
alla revisione del progetto attuale, perché solo con questa
revisione si potrà capire se la Soprintendenza darà ufficialmente
parere positivo alla fattibilità dell'integrazione tra ospedale e
area archeologica. Un'area nella quale mi fa piacere ricordare sono
stati ritrovati reperti importanti che, con quello più famoso che è
il guerriero celtico, retrodatano la comparsa dei Celti in Italia
di circa due secoli. Ma non solo, in questa risoluzione si dice che
tutto il progetto ospedale deve essere pensato nel suo insieme:
nuovo polo, destinazione del Parini, destinazione del Beauregard e
la destinazione della struttura chiamata ex Maternità. E si dice
anche che tutto ciò andrà fatto riattivando il tavolo con il Comune
di Aosta, i progettisti, la SIV e la Regione, tutti attori
ugualmente importanti nella definizione della prosecuzione di
questo progetto. Si dice infine, ma non perché meno importante e lo
ha ricordato bene prima il collega Marguerettaz, che bisogna
rendere il progetto alla popolazione facendolo conoscere.
In sintesi, con questa risoluzione si vuole, prima della
cantierizzazione, dare gambe alla verifica della compatibilità
tecnico progettuale ed economica, nonché alla realizzabilità in
termini cronologici adeguati dell'attuale progetto dell'ospedale
come scritto nel DEFR. Credo che sia sottointeso, ma voglio
esplicitarlo: è ovvio che se emergeranno in questa fase di verifica
elementi tali da interrompere questo progetto - è ovvio, ma credo
sia sottinteso - sonderemo altre strade. Grazie.
Presidente -
Collega Marquis.
Marquis (AV-SA) -
A termine di questo lungo dibattito e
confronto spiace non essere riusciti a trovare una risposta univoca
su un tema di questa importanza e come sempre solo il tempo dirà
chi aveva ragione. Per quanto mi concerne sosterrò la risoluzione
presentata dalla III Commissione, in quanto l'altra risoluzione,
pur avendo nei suoi contenuti anche sostanzialmente delle ipotesi
condivisibili, di fatto paralizza al momento una situazione senza
dare la possibilità di proseguire nei lavori di progettazione.
Per quanto concerne la seconda proposta, quella che ho detto che
sosterrò, io mi auguro che possa garantire quell'organicità
progettuale necessaria, che è stata garantita nel dibattito, che
però non è garantita nel testo che è formalizzato, in quanto al
punto 3 si parla di verifica della compatibilità tecnico economica
senza parlare di fasi progettuali.
Il termine è abbastanza indefinito, ma sono rassicurato dalle
parole che ho sentito in aula da parte dell'Assessore e del
Governo. Quindi il mio voto sarà un voto di fiducia al Governo,
ovviamente sottomesso al perseguimento della organicità progettuale
di tutto il presidio ospedaliero. Questa organicità dovrà essere
sostenibile, diversamente
obtorto collo
si dovrà trovare una
soluzione diversa.
Chiudo prendendo a prestito una citazione del Manzoni dai
Promessi Sposi
, di circa 500 anni fa, quando Ferrer esorta
il cocchiere, nell'ambito di una situazione delicata, con una frase
che vale ancora oggi: "Pedro, adelante con juicio".
Presidente -
Consigliere Carrel, ne ha facoltà.
Carrel (PA) -
"Sarà necessario pianificare investimenti
adeguati a lungo termine per investire in apparecchiature
tecnologiche, in risorse umane con elevate competenze professionali
e proseguire l'ampliamento dell'Ospedale Parini, per avere spazi
ospedalieri accoglienti, adeguati e funzionali, tenendo conto dei
più appropriati modelli assistenziali soprattutto nell'ottica dei
percorsi diagnostici terapeutici e assistenziali tra ospedale e
territorio". Questo era il programma con cui ci siamo candidati
alle elezioni del settembre 2020 e, fedeli a quanto abbiamo scritto
in questo programma e su cui abbiamo dibattuto a lungo la campagna
elettorale, noi siamo convinti di andare avanti i lavori di
ampliamento dell'Ospedale Parini e voteremo la risoluzione
presentata da una parte della maggioranza.
Lo diciamo e vogliamo essere chiari, la nostra è sempre stata
una opposizione costruttiva e sui temi dove condividiamo appunto il
percorso siamo qui e ci piace approfondire questi temi, studiare
meglio il tutto e dare il nostro appoggio. Non è un appoggio al
Governo, è un appoggio a un progetto che deve andare avanti, perché
come abbiamo detto - i miei colleghi Rollandin e Baccega hanno già
ampiamente analizzato tecnicamente e politicamente, quindi non
voglio tediare ulteriormente discussione e chi ci ascolta - è un
progetto che deve vedere dei miglioramenti, deve avere delle
specificità che sicuramente non erano state tenute in
considerazione nel 2010, ma che deve andare avanti. Da domani
dobbiamo continuare a lavorare e adattare questo progetto a quelle
che sono le esigenze dei cittadini, ovviamente tenendo anche in
considerazione l'importante ritrovamento che va comunque
valorizzato.
Quindi come Pour l'Autonomie, anche in base a quanto abbiamo
sostenuto durante tutta la campagna elettorale, era scritto nel
nostro programma di Governo, abbiamo avuto modo di analizzare
questo dossier e di approfondirlo durante le Commissioni, siamo
convinti che l'ospedale debba essere l'Ospedale Parini, vada
ampliato e quindi proseguiamo su questa linea la nostra attività di
gruppo consiliare.
Presidente -
Consigliere Rollandin, per i minuti
restanti.
Rollandin (PA) -
Due brevissime considerazioni. La prima:
sono un po' stupito di vedere che una presentazione come oggi sia
stata fatta su quella che è la tempistica e soprattutto che la
scelta per quanto riguarda l'ospedale non sia stata compresa.
Invece si cerca ancora di dire che: "Si potrebbe eventualmente...
ridiscutiamo... rimettiamo". Su che cosa?
Se è necessario, come tutti hanno detto, che nel più breve tempo
possibile ci sia la possibilità di capire come possiamo attrezzarci
al meglio su quello che è l'ospedale, credo che oggi tutte le
dichiarazioni vadano in questo senso. E quando c'è stato
l'appuntamento con i vari soloni che sono venuti giustamente e ci
hanno dato delle indicazioni sul perché e sul come, già allora si
potevano tirare le conclusioni, ma si è voluto fare comunque un
dibattito che è stato importante e anche ha permesso a tutti noi di
capire perché abbiamo tanto insistito sul fatto che l'unica
preoccupazione era di partire subito, perché più tempo perdiamo e
più perdiamo soldi.
La gente si aspetta chiaramente da parte della sanità di avere
tutti i confort necessari. Non parliamo solo di pandemia, che
speriamo prima o poi lasci il campo, ma è il resto che deve essere
in qualche modo valutato, tutto quello che è l'ordinario e non solo
lo straordinario, e noi su questo puntiamo molto.
L'altro aspetto è che credo tutti all'unanimità abbiano cercato
di far capire perché è così importante partire, perché se non
partiamo adesso non abbiamo la tempistica giusta per chiedere i
fondi necessari per poter attivare questi meccanismi. Dopodiché sì
che ci possiamo guardare e dire: "Ma perché non si comincia? Perché
non ci sono i soldi?". Adesso se lo facciamo rientriamo in una
serie di iniziative che hanno come oggetto quello di andare in
questa direzione, verso cui noi stiamo andando. Ecco perché noi
siamo chiaramente e convintamente dell'idea che da oggi si può
cambiare veramente pagina.
Presidente -
Ci sono altri che intendono intervenire?
Collega Cretier, ne ha facoltà.
Cretier (PCP) -
Un breve intervento. Io sono un
firmatario della risoluzione presentata, delegato dai miei compagni
di squadra, convintamente noi sosteniamo questa risoluzione e,
diversamente dal pensiero di alcuni colleghi, abbiamo votato in
Commissione sulla base delle audizioni che abbiamo fatto, però
adesso crediamo profondamente che sia ora di muoversi e di puntare
alla costruzione dell'ala est del Parini.
Ringrazio il comitato che ha presentato queste istanze. Io ho
dimenticato un pezzo nel passaggio precedente riguardo all'attività
ospedaliera. Ognuno di noi credo che abbia avuto esperienze
familiari e ha usufruito dei servizi di strutture sanitarie in
altre città. Non sempre le condizioni strutturali sono di modernità
e di inserimento nel verde, penso che conti molto di più
l'efficienza, la risposta celere e un servizio integrato al
ricoverato, avere a disposizione eccellenze professionali e
strumentazioni innovative, dare il merito anche economico al
personale che da più di un anno si impegna in queste attività e con
orgoglio continua a proseguire in ospedale le attività rivolte ai
ricoverati di ogni genere.
Presidente -
Altri? Assessore Jean-Pierre Guichardaz, ne
ha facoltà.
Guichardaz J. (PCP) -
Io ho fatto parte del comitato per
il nuovo Ospedale, sono stato tra i promotori del referendum nel
2007, che sappiamo com'è andato a finire, quindi credo che sia nota
la mia personale preferenza per una soluzione radicale che avrebbe
dovuto prevedere la costruzione di un ospedale nuovo in un'altra
zona. Qualcuno oggi faceva rilevare che quella soluzione avrebbe
creato una cementificazione di decine di migliaia di metri quadri
di terreni a uso agricolo e a pascolo, noi pensavamo all'epoca che
comunque un ospedale efficiente e umanizzato valesse qualche
sacrificio in tal senso.
Oggi, a distanza di quasi quindici anni da allora, la situazione
è sostanzialmente immutata da un punto di vista diciamo
strutturale. Abbiamo un ospedale che è più vecchio di altri
quindici anni, abbiamo trovato dei resti archeologici. Oggi è
difficile immaginare, però pare che non fossero quelle individuate
dallo Studio Quaranta per la costruzione di un nuovo ospedale: non
so se vi ricordate, si parlava dell'area del Montfleury, dove
attualmente c'è quel grosso prato oggi adibito a uso agricolo,
dell'area della Cooperativa Fontine, dell'area di Gressan,
dell'area diciamo sopra la zona del Conbipel; quelle erano le aree
che all'epoca erano state individuate. Credo però che, al di là
dell'
excursus
storico, dopo quindici anni da una battaglia
che a un certo momento trovò un ostacolo nel referendum, occorra a
questo punto costruire un quadro definitivo, tenendo conto delle
condizioni politiche e finanziarie e delle indicazioni che ci siamo
dati sul programma di legislatura e nel DEFR, tenendo conto anche
dell'esperienza Covid.
Noi nel nostro programma di legislatura abbiamo scritto che "La
realizzazione di una struttura ospedaliera adeguata alle necessità
della popolazione del territorio, che abbia validità funzionale per
vari decenni, va perseguita in tempi stretti attraverso scelte
ponderate. Si ritiene pertanto necessario, in un momento in cui si
intravedono prospettive di significativi finanziamenti nazionali ed
europei, realizzare una puntuale verifica sui lavori già realizzati
per l'attuale presidio ospedaliero e sugli aspetti finanziari
connessi e un accurato approfondimento da realizzare con il
coinvolgimento del Consiglio regionale e della società civile".
Questo abbiamo scritto sul nostro programma di legislatura,
ribadito ancora sul DEFR, come i colleghi hanno ripetuto.
Dicevo che non si può a questo punto non fare un progetto e non
pensare a un ospedale che si concretizzi nella sua unicità.
Dicevamo nel 2007 che occorreva un presidio unico, un ospedale che
accorpasse le specialità presenti nel Beauregard e nell'ex
Maternità in un unico ospedale. Dicevamo già allora che si dovevano
trovare riconversioni adeguate nel caso della costruzione di un
ospedale
ex novo
per le strutture attualmente esistenti,
cioè per i 32 mila metri quadrati del Parini, l'ex maternità al
Beauregard che credo totalizzino qualcosa come 10 mila metri
quadrati. Qualche idea l'avevamo lanciata all'epoca e il collega
Distort oggi in qualche modo ha lanciato anche lui delle
suggestioni: si parlava di RSA, poliambulatori, uffici e altro, ma
certo erano idee che avrebbero dovuto trovare concretezza in una
rapida soluzione quindici anni fa.
Ora, con il programma di legislatura e il DEFR, ci siamo
impegnati nella direzione di una soluzione definitiva rapida al
problema del presidio ospedaliero. Certo, gli ostacoli sono tanti,
in primis
quello relativo alla conservazione e alla
fruizione del sito archeologico presente nell'area ex CONI. Su
quello specifico tema occorreva che ci si confrontasse con la
Soprintendenza per capire i livelli di compatibilità circa
l'eventuale commistione tra i resti archeologici e una nuova
struttura. Confronto che è stato fatto e, come è stato detto dai
colleghi, attendiamo a questo punto una relazione articolata che
credo deriverà da ulteriori confronti con i progettisti rispetto al
tema.
Naturalmente sappiamo tutti, colleghi, che 120 milioni non sono
assolutamente sufficienti e che quindi occorre un piano finanziario
che preveda in modo preciso e circostanziato i costi non solo
dell'ala nuova, ma anche della ristrutturazione delle vecchie
strutture, delle demolizioni, dei traslochi necessari, delle nuove
strumentazioni che comporterà la costruzione di un nuovo ospedale e
l'eventuale ristrutturazione, e che contestualmente indichi le
fonti di finanziamento e i tempi delle varie fasi. Quindi occorre
produrre un cronoprogramma dettagliato che deve essere inserito nel
corpus
di una relazione che non potrà non dire che cosa si
farà dell'ex Maternità e del Beauregard.
Questo quadro completo presupporrà una revisione anche
dell'accordo di programma fatto nel 2009 con il Comune di Aosta che
dovrà essere coinvolto in modo fattivo e spiace che non si sia
pensato di chiamare in Commissione il sindaco e l'assessore
competente, per avere un'idea anche delle loro desiderate, dei
dubbi, delle critiche, dei suggerimenti. Ma la risoluzione credo
che porrà rimedio chiedendo l'istituzione di un tavolo obbligatorio
tra la Regione, il Comune, la USL e i progettisti. Un'adeguata
informazione alla città di Aosta è un'altra indicazione contenuta
nella nostra risoluzione, quindi in linea con quanto previsto
nell'accordo di programma del 2009.
Non mi appassiona, a questo punto, la questione dello stato di
avanzamento dei progetti, esecutivi e preliminari. Certo, la
variante presuppone un lavoro di mesi, periodo durante il quale
anche il preliminare del vecchio dovrà essere ridisegnato e
riscritto sulla base delle indicazioni che verranno fuori dal
confronto politico e tecnico. Quindi bisognerà capire: la
demolizione del corpo C si farà, della palazzina delle malattie
infettive, la costruzione dei parcheggi; tutte variabili che devono
essere indicate e decise dai progettisti sulla base, ripeto, di un
progetto organico e unitario.
L'impegnativa della risoluzione che oggi voteremo va proprio
nella direzione di produrre una relazione a supporto della politica
e dei cittadini, per avere un quadro completo dei costi, dei tempi,
delle soluzioni, così da non partire a rate con un'opera che si sa
come si comincia e non si sa quando finisce. L'obiettivo del DEFR
del nostro programma di legislatura è di partire con l'eventuale
cantierizzazione della prima fase dei lavori avendo chiaro le altre
fasi e che non si faccia qualcosa, come spesso succede, che si
comincia in un modo e poi si finisce in un altro. Nella risoluzione
non si parla della cantierizzazione, che verrà decisa quando le
risposte sul piano finanziario progettuale e il cronoprogramma
saranno completate e articolate, anche perché, e chiudo, occorre
dare una risposta al tema della cantierizzazione che qualcuno prima
evidenziava come un tema decisivo e che sicuramente va discusso e
va in qualche modo declinato.
Presidente -
Altri? L'assessore Barmasse, ne ha
facoltà.
Barmasse (UV) -
Solo per un brevissimo intervento, per
dire che io voterò a favore della risoluzione presentata dal
collega Chatrian, perché, come è già stato espresso, si dà un
mandato al Governo, che è quello di rivedere l'attuale
progettazione. Quindi ci permetterà di andare avanti su questo
programma senza perdere ulteriore tempo, ma contemporaneamente ci
dice giustamente, cosa che condivido perfettamente, di fare
un'analisi completa di quello che sarà o dovrebbe essere il nuovo
polo ospedaliero, cioè un'analisi anche di quello che verrà fatto
per quanto riguarda l'attuale Ospedale Parini, di cui per il
momento abbiamo solamente un preliminare. Non abbiamo ancora una
valutazione complessiva, quindi sarà opportuno procedere in tal
senso, perché ritengo anch'io indispensabile avere un'idea di tutta
la struttura e non solamente parcellizzata.
Presidente -
Altri intendono prendere la parola? Non vedo
altre richieste. Possiamo passare alla votazione. Si vota la prima
risoluzione, presentata dai consiglieri Cretier, Chatrian,
Marguerettaz e Jordan. La votazione è aperta. Invito il collega
Segretario a collegarsi con i consiglieri presenti via zoom.
Appello nominale dei consiglieri presenti in remoto sulla
piattaforma zoom.
Manfrin (LEGA VDA) -
Contrario.
Minelli (PCP) -
Contraria.
Perron (LEGA VDA) -
Contrario.
Presidente -
La votazione è chiusa.
Esito della votazione:
Presenti: 35
Votanti: 35
Favorevoli: 22
Contrari: 13
La risoluzione è approvata.
Passiamo al voto della seconda risoluzione, presentata
dall'assessora Minelli e dalla consigliera Erika Guichardaz. La
votazione è aperta. Invito il collega Segretario a collegarsi con i
consiglieri presenti via zoom.
Appello nominale dei consiglieri presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
Presidente -
La votazione è chiusa.
Esito della votazione:
Presenti: 35
Votanti: 17
Favorevoli: 13
Contrari: 4
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Padovani, Restano, Rosaire,
Sapinet, Testolin)
La risoluzione è respinta.
