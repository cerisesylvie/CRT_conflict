Classificazione
ENERGIA
INDUSTRIA



Oggetto del Consiglio n. 2393 del 10 gennaio 2007 - Resoconto
OGGETTO N. 2393/XII - Fornitura da parte della CVA di energia
elettrica alle aziende valdostane a prezzi competitivi.
(Interpellanza)
Interpellanza
Ricordato che in un mondo globalizzato le comunità locali,
per essere competitive, sono obbligate a fare sistema, valorizzando
le proprie specificità e concentrando le proprie forze sugli
obiettivi più unificanti e che una delle principali vocazioni della
nostra regione è quella siderurgica, legata sia alla storica
presenza delle miniere di magnetite e di carbone, che allo sviluppo
degli impianti idroelettrici;
Considerato che la Cogne Acciai Speciali S.p.a. è elemento
essenziale della nostra economia ed espressione di quella "mission"
siderurgica sopra citata, con favorevoli e consolidati impatti sui
livelli occupazionali, in particolare, della città di Aosta e dei
comuni della sua cintura;
Tenuto conto che, a causa dei grandi volumi di consumo di
energia elettrica di tale stabilimento, il costo dell'elettricità è
un elemento essenziale di bilancio e quindi un contenimento di tale
voce può diventare elemento di competitività, che si aggiungerebbe
a quelli della qualità del prodotto e a quello della
professionalità delle maestranze;
Preso atto che i costi dell'energia elettrica in Italia sono
tra i più elevati d'Europa e questo incide pesantemente sulla
competitività dell'industria siderurgica;
Evidenziato che la Regione Autonoma Valle d'Aosta, attraverso
la Compagnia Valdostana delle Acque S.p.a., produce una notevole
quantità di energia elettrica, con modalità ampiamente adattabili
alle esigenze dei clienti, e che, in un mercato che a breve
scadenza sarà totalmente liberalizzato, potrà svolgere sempre più
opportune politiche di vendita di tale energia al fine di "fare
sistema" e sostenere le imprese presenti sul nostro
territorio;
i sottoscritti Consiglieri regionali
Interpellano
l'Assessore competente per conoscere se intenda predisporre
delle direttive per gli amministratori della CVA S.p.a. perché, nel
rispetto delle norme europee sulla concorrenza sostengano le
imprese residenti nella nostra regione ed in particolare la Cogne
Acciai Speciali, attraverso la fornitura allo stabilimento
siderurgico di Aosta l'energia elettrica a prezzi competitivi,
anche attraverso iniziative imprenditoriali comuni.
F.to: Sandri - Fontana Carmela - Ferraris
Président
- La parole au Conseiller Sandri.
Sandri (GV-DS-PSE)
-Veramente per mozione d'ordine,
perché è successo stamani un fatto grave: all'una meno venti,
quando si doveva discutere questa interpellanza e anche la
successiva, non era presente il Governo regionale. Ritengo che
questo sia un episodio grave, non credo sia mai successo, comunque
è molto tempo che non succedeva in Consiglio, il Presidente pro
tempore dell'Assemblea, collega Fiou, ha giustamente preso atto
della situazione e chiuso anticipatamente la sessione. Vorrei che
questo fosse rimarcato così come fosse rimarcato che sono le ore
16,00 e incominciamo i lavori con mezz'ora di ritardo.
Visto che lei gentilmente, come d'accordo nella Commissione
Regolamento dell'altro giorno, ha inviato a tutti i Capigruppo
l'invito a presentare delle modifiche al Regolamento, le annuncio
che mi farò parte attiva affinché si metta nel prossimo Regolamento
una norma che preveda dopo 15 minuti dalla scadenza del tempo di
convocazione l'effettuazione dell'appello e che la seduta, se non
ci sono 18 Consiglieri presenti, vada deserta.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Ad onor del vero, non è esatto che
mancasse il Governo regionale, mancava qualche Assessore perché
parte del Governo era presente.
Presidente
- La parola al Consigliere Sandri.
Sandri (GV-DS-PSE)
- Ha ragione il collega Viérin, erano
presenti le ali estreme del Governo, cioè quelle che non erano
interessate alle 2 interpellanze, cioè gli Assessori alla sanità,
al turismo e alla pubblica istruzione.
Credo che questa sia un'interpellanza che l'attuale Deputato
Nicco avrebbe potuto meglio di me presentare, perché parte da delle
valutazioni storiche. Si parla molto del fatto che siamo in un
mondo globalizzato in cui la competizione è molto alta, in cui
ognuno deve saper valorizzare le proprie capacità e le proprie
tradizioni, le proprie specificità, credo che in un mondo del
genere la Valle d'Aosta non possa sottrarsi a queste sfide e
naturalmente la città di Aosta e la "Plaine" devono tener conto di
un dato fondamentale: uno degli elementi essenziali di specificità,
una missione che tale territorio da un secolo e mezzo vanta è la
specificità di tipo siderurgico. La siderurgia è un elemento
prezioso per il nostro territorio e noi abbiamo questa preziosa
vocazione ormai strutturata, che una volta era legata anche alla
produzione di minerale di ferro di magnetite da Cogne, oggi, non
essendoci più l'altoforno, questa specificità purtroppo si è persa,
però esistono alcuni dati fondamentali. Innanzitutto il
personale... ossia abbiamo ad Aosta delle persone che per una
tradizione ormai ultrasecolare di siderurgia in Valle d'Aosta danno
una professionalità che è una ricchezza e un vanto e che ci
consente di avere delle produzioni di alto livello che magari i
Cinesi, i quali non hanno tutta questa tradizione alle spalle, non
riusciranno ad avere nei prossimi anni e speriamo che ci consenta
sempre di essere dominanti da tale punto di vista. Un'altra
specificità è quella dell'energia elettrica, perché infatti si
impiantava la siderurgia in Valle d'Aosta? Perché questa è una
delle industrie che consuma in assoluto più energia, mi sembra di
ricordare che la "Cogne" consuma qualcosa come 1/5 di tutto ciò che
si produce in Valle di energia, una quantità veramente notevole.
Credevo quindi che questa che era una ricchezza che avevamo...
tant'vero che la "Cogne" possedeva 4 centrali idroelettriche che
poi sono passate al patrimonio di "CVA"... questo elemento
fondamentale continuasse nel tempo e continuasse ancora oggi. Mi
sono invece reso conto che "CVA", che ha ereditato le centrali
idroelettriche della vecchia nazionale "Cogne", non contribuisce a
questo tipo di sistema, ossia non "fa sistema" con la "CAS" e lo fa
anche poco con altre industrie che consumano molto meno a livello
regionale. Il mio problema allora è di capire se pensiamo di voler
svolgere un ruolo e assumerci anche le responsabilità in modo che
la Valle d'Aosta "faccia sistema", quindi che fra "CAS", ad esempio
nei casi che stiamo discutendo, e "CVA" si trovino le intese per
migliorare, per "far sistema", per essere più competitivi, oppure
se si arriva all'assurdo che questa, che è la principale industria
della Valle d'Aosta, che dà da vivere a una larga fetta della
popolazione di Aosta - più di un migliaio di famiglie -, deve
andarsi a comprare l'energia elettrica da altre parti, ovviamente a
prezzi che forse potremmo avere migliori rispetto a quello che
forse si può trovare sul mercato. Vi sono tanti modi che si dice...
di fare progresso... siamo convinti che non vi sia solo il sistema
dei contributi, dare dei soldi... ma far "fare sistema" alle realtà
che conosciamo. Abbiamo 2 realtà che in questo momento non sono
ancora sufficientemente integrate, quindi volevamo capire da parte
dell'Assessore cosa si intende fare per superare questo momento di
scarsa comunicazione.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Innanzitutto per felicitarmi con il
collega Sandri in questa nuova veste di bacchettatore, credo che la
sua condotta sia un esempio di correttezza, di precisione e di
presenza in aula, quindi accetto di buon grado un sermone da così
alto pulpito... Ritengo che il tema posto dal collega Sandri sia un
tema interessante, probabilmente dirò delle cose che conosce, ma mi
piacerebbe richiamare una serie di elementi riguardanti questo
tema. Vorrei anzitutto richiamare in merito alle predisposizioni di
cosiddette "direttive regionali"... anche lì non vorrei che la
politica diventasse una personalizzazione. So che il collega
Sandri, nell'ambito della sua attività ispettiva, frequenta i
corridoi... i "CdA", tutta una serie di attività ponendosi quasi
come un amministratore delegato, ma così non è; le direttive
regionali non possono essere imposte in questi termini, la "CVA" è
una società partecipata da "Finaosta" quindi vi è un processo.
Al di là di questo ragionamento, l'articolo 2380 bis del Codice
civile e l'articolo 2392 e seguenti riguardano la responsabilità
degli amministratori nell'aver causato danni alla società
conseguenti alla deviazione dell'interesse sociale, oppure in
ottemperanza alla volontà dell'azionista pubblico eventualmente
espressa in assemblea, quindi vi è una responsabilità in materia e
non si può andare oltre le ragionevoli condizioni di mercato. Al
riguardo si richiama la recente giurisdizione della Corte dei
Conti, l'indirizzo quindi di operare con particolare attenzione nei
confronti delle imprese locali, ancorché non formulato per
iscritto, ma più volte espresso da "Finaosta", dalla Regione, ha
sempre trovato applicazione in "CVA" attraverso i consorzi che sono
stati costituiti - si ricorda ovviamente tutta l'attività nata,
guardo l'ex Assessore Ferraris - in materia di idroenergia,
idroelettrica, che hanno operato in sintonia rispetto a questo tipo
di attività, creando le condizioni per agevolare l'attività nei
confronti delle aziende locali. "CVA" con i consorzi ha permesso
alle imprese locali l'accesso a condizioni competitive ad operatori
che altrimenti sarebbero nella maggioranza dei casi risultati
eleggibili e quindi liberi solo dal 1° luglio 2004 di ottenere la
fornitura di un contesto di mercato che per caratteristiche
dimensionali delle piccole e medie imprese locali difficilmente...
vista la dimensione delle aziende locali... un beneficio immediato
e tangibile a circa 130 operatori valdostani, società di capitale,
di persone, Comuni, per un consumo di circa 120-130 gigawatt e con
un risparmio significativo rispetto a quanto pagato sul mercato
vincolato. I consorzi idroelettrici consentono inoltre ai clienti
che consumano fino a 1,2 gigawatt/mese di non pagare le imposte
erariali di consumo, circa 3 euro a megawatt. Questo ulteriore
vantaggio fiscale, assommato alla possibilità di accedere al
mercato dell'energia, cosa non facile per le piccole e medie
imprese, rende le condizioni economiche della fornitura le più
competitive del mercato.
Per quanto attiene la "CAS", perché il ragionamento è stato
fatto citando il mercato regionale, ma nel particolare quello della
"CAS", si rammenta che già oggi essa, come qualsiasi operatore
siderurgico, stipula contratti di somministrazione di energia alle
migliori condizioni, allineate a quelle degli altri operatori
nazionali di settore che si trovano ad affrontare la concorrenza
internazionale. Il prezzo di acquisto da parte di un'azienda
siderurgica può essere pertanto considerato fra i migliori,
pertanto significativi scostamenti da detto prezzo ricadono
immediatamente nell'ambito degli aiuti di Stato. L'ex Assessore
Ferraris si ricorderà i controlli delle aziende americane, che
fecero dei controlli a tappeto per verificare gli aiuti di Stato
nel settore siderurgico. Come più volte ribadito a "CAS", il
carattere rinnovabile dell'energia prodotta da "CVA" e il suo
profilo produttivo sono incompatibili con i profili di utilizzo di
"CAS" se non a prezzo di gravi ed ingiustificate diseconomie da
parte del fornitore. Cosa ha fatto pertanto "CVA"? Per il tramite
di "CVA trading", che è una controllata totale di "CVA", sfruttando
particolari situazioni di mercato, è riuscita in vari anni ad
intermediare partite di energia a prezzi particolarmente
competitivi che ha girato a "CAS". È quindi un rapporto che è già
avviato, anzi decisamente collaudato; prova di ciò sono le recenti
dichiarazioni rilasciate alla stampa dalla proprietà di "CAS" in
merito alla fornitura di 40 gigawatt per il 2007. Analoga fornitura
ha avuto luogo nel 2005, mentre nel 2006 la fornitura non si è
concretizzata in quanto il mercato non ha fatto emergere partite di
energia a prezzi appetibili. È per dire che questa particolare
attività, seppure ragionata in tali termini, ha avuto un'attenzione
e non solo, una concretizzazione importante.
Credo che gli organi di amministrazione della "CVA", la
"Finaosta" che la controlla e quindi noi siamo disponibili ad
accogliere qualsiasi suggerimento, ove se ne presenti
l'opportunità, a valutare eventuali iniziative imprenditoriali
comuni, purché fondate sulla consapevolezza e condivisione dei
reciproci vincoli, responsabilità e rispetto della normativa sulla
concorrenza.
Presidente
- La parola al Consigliere Sandri.
Sandri (GV-DS-PSE)
- Prendo atto con discreta
soddisfazione non tanto dei dati, che in parte confuterò, ma della
disponibilità dell'Assessore a recepire eventuali suggerimenti e il
suggerimento è questo. Il discorso che lei ha fatto è valido in
senso assoluto, ma non nel caso specifico, in quanto è vero che,
come tutti i siderurgici, la "CAS" ha una base di acquisto di
energia elettrica a prezzi molto bassi, fra i più bassi del
mercato, ma è anche vero che la produzione e la tipologia di
produzione della "CAS" di Aosta ha dei picchi di consumo che vanno
nettamente al di là dei "plafond" che vengono acquisiti e che deve
pagare "cash" con un dispendio di energie notevoli, perché il
prezzo unitario è molto più rilevante di quello della base. Il
problema allora è di intervenire su queste... mi fa piacere che
finalmente per il 2007, differentemente dal 2006, si sia riusciti a
far qualcosa, però la mia impressione è che si possa fare molto di
più, perché credo che proprio su quei picchi l'unica produzione
elettrica che può con vantaggio e senza avere delle perdite in
proprio sostenere questo tipo di richieste molto forti è proprio
quella idroelettrica da bacino, perché ciò significa poter aprire e
chiudere le chiuse al momento in cui emerge tale richiesta. Ho
quindi l'impressione che lavorando un po' di più, non fra "CVA
trading" e "CAS", ma fra "CVA" proprio e "CAS", come con altre
ditte, si possono armonizzare le strategie industriali dell'una e
dell'altra società per avere un'ottimizzazione del sistema. Ritengo
che questo sia un dato importante rispetto alla citazione da lei
effettuata all'inizio del suo intervento: quella del Codice civile,
credo che alla fine tutti gli amministratori devono rispondere di
quello che fanno e non vorrei che si dovesse arrivare in quest'aula
a disquisire di amministratori che si preoccupano di più delle
sponsorizzazioni delle squadre sportive, piuttosto che di "far
sistema" in Valle d'Aosta. L'impressione è che in "CVA" il compito
che loro hanno non sia ben chiaro e che disperdano le loro energie
in iniziative di tutt'altro genere.
