Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 31 del 23 luglio 2003 - Resoconto
OGGETTO N. 31/XII - Definizione dell'acquisizione del Grand
Hôtel Billia e di altri immobili di proprietà del gruppo
SAAV-SITAV. (Interrogazione)
Interrogazione
Premesso
- che il 9 settembre 2002 la Giunta regionale ha conferito un
incarico a Finaosta per la definizione dell'acquisizione del Grand
Hôtel Billia e degli altri immobili di proprietà del gruppo
Saav-Sitav;
- che il 29 gennaio 2003 Finaosta ha formulato parere
negativo poiché non sussistono "i presupposti teorici necessari per
il perfezionamento della trattativa";
- che le trattative tra le parti sono comunque proseguite,
nonostante il parere di Finaosta, e si protraggono infruttuosamente
da diversi mesi;
- che il Grand Hôtel Billia e il Centro Congressi, pur
rivestendo una notevole importanza dal punto di vista funzionale e
occupazionale, stanno soffrendo una lenta agonia a causa
dell'assenza di chiare prospettive sul loro futuro;
- che nel programma della nuova maggioranza figura il
perfezionamento delle operazioni di acquisto e di locazione di beni
del complesso immobiliare di interesse della Casa da gioco: il
Grand Hotel Billia, il Centro Congressi, i parcheggi ed altri
cespiti, con l'obiettivo preciso di addivenire quanto prima alla
cosiddetta "rottura dell'accerchiamento";
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1. a che punto sono le trattative per l'acquisizione del
patrimonio immobiliare e per la definizione dei
contenziosi:
a) se ed entro quando è prevedibile la loro
conclusione;
b) se sussistono ora sufficienti garanzie, prima carenti, a
tutela dell'acquirente;
2. se l'ipotesi di affitto d'azienda dal gruppo Saav-Sitav
appare temporaneamente praticabile: in caso affermativo, entro
quale termine e secondo quali modalità si prevede di
concretizzarla.
F.to: Tibaldi - Frassy - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che nell'interrogazione abbiano fatto
bene a ricordare un passaggio del programma di questa maggioranza
in cui viene evidenziato che la rottura dell'accerchiamento è un
obiettivo strategico e, per "rottura di accerchiamento", ricordiamo
l'acquisizione di tutta una serie di beni che sono accessori
all'esercizio della casa da gioco. Come gli scriventi si
ricorderanno, questo obiettivo era già stato indicato in tutta una
serie di deliberazioni della Giunta regionale precedente,
deliberazioni che avevano dato alla Finaosta mandato per concludere
delle trattative. A fronte di questo mandato, era stata data
un'indicazione di affrontare una "due diligence", in modo tale che
la Regione avesse tutte le garanzie del caso per concludere questo
tipo di acquisto, in modo che il contraente fosse nella condizione
di offrire tutte le garanzie del caso, che evitassero in futuro
revocatorie o azioni di questo genere. Quel tipo di operazione
purtroppo si era conclusa con una "due diligence" negativa, per cui
era stata data un'indicazione di non luogo a procedere.
Successivamente si è aperta una nuova trattativa. La fonte di
innesco di questa nuova trattativa è stata un'offerta da parte del
rappresentante della proprietà, l'Avvocato Tasco, che ha espresso
nei confronti dell'Amministrazione regionale un'offerta articolata
su tre punti; evidentemente questi tre punti erano rivolti a tre
soggetti diversi.
La prima parte di questa proposta richiede la definizione
transattiva di tutti i contenziosi fra "SITAV S.p.A.", "SAAV
S.p.A." e Gestione straordinaria in liquidazione per un importo di
3,5 milioni di euro, esclusi già i contenziosi definiti. La seconda
proposta era una proposta di una cessione a titolo definitivo di
una parte delle proprietà, tutta una serie di beni che sono
definiti accessori, per un importo complessivo di 10.711.316 euro.
La terza parte di questa proposta è una proposta di locazione di
azienda per un canone annuo compreso fra i 3,8 - 4 milioni di euro,
con un'indicizzazione rapportata agli indici Istat e con un'opzione
di acquisto finale per 10 milioni di euro. Questa offerta, che è
stata prodotta nei confronti dell'Amministrazione regionale, è
stata successivamente inoltrata a tutta una serie di soggetti, che
sono i soggetti preposti a dare una risposta, per cui intendo la
Gestione straordinaria in liquidazione, la "Finaosta S.p.A.", la
"Casinò S.p.A.".
A fronte di questa richiesta di pareri, la Giunta regionale ha
adottato il 30 maggio la deliberazione n. 2256 in cui si da mandato
alla Finaosta di verificare la congruità delle proprietà offerte in
vendita e di procedere all'acquisto qualora le valutazioni fossero
congrue e qualora il venditore offrisse tutte le garanzie del
caso.
Nell'interrogazione si chiede di conoscere i tempi;
evidentemente questo tipo di operazione è un'operazione che
richiede tutta una serie di accertamenti per evitare di trovarsi in
situazioni spiacevoli in futuro e soprattutto la verifica della
coesistenza di tutte e tre le condizioni, perché nella nota della
Finaosta nella quale si accettava questo tipo di incarico si
indicava anche la necessità di verificare la possibilità di avere
tutte e tre le parti dell'offerta che fossero ritenute congrue e
sostenibili.
Per quel che attiene l'attività della "Casinò S.p.A.", per
verificare l'affitto di azienda c'è un'attività in questo momento
di istruttoria per verificare innanzitutto le condizioni
dell'azienda che viene concessa in affitto, perché ricordo che
nella proposta vi è un'indicazione da parte della locatrice di
effettuare tutta una serie di manutenzioni che possano rendere
l'azienda consona al suo utilizzo. Da una stima iniziale
sembrerebbe che i lavori da eseguire si attestino sui circa 5
milioni di euro, per cui in questo momento non siamo nella
condizione di dare dei tempi, ma siamo nella condizione di aver
avviato un processo, una nuova trattativa che questa Giunta seguirà
con particolare attenzione.
Si dà atto che, dalle ore 11,04, presiede il Vicepresidente
Nicco.
Presidente - La parola al Consigliere Tibaldi.
Tibaldi (CdL) - A domande puntuali non sono state date risposte
altrettanto puntuali, nonostante sia apprezzabile lo sforzo
dell'Assessore di cercare di portare qualche elemento di novità
rispetto alle conoscenze che avevamo in precedenza. Senz'altro
l'obiettivo della rottura dell'accerchiamento è condiviso e questo
è stato sempre dichiarato e sostenuto; obiettivo condiviso, ma non
ancora traguardato.
Non bisogna dimenticare che una scadenza si è già consumata ed è
il 31 dicembre 2002; è una scadenza di un accordo sessennale,
quindi temporaneo, al termine del quale doveva verificarsi una
svolta che, tradotta in poche parole, era la rottura
dell'accerchiamento. Sono trascorsi sette mesi da quella scadenza,
ma la situazione continua a galleggiare e speriamo che continui a
galleggiare e non rischi di affondare. Lo dico non per partito
preso, ma sulla base di dati ufficiali che ci sono stati forniti e
che delineano che nell'ultimo quinquennio il Grand Hôtel Billia ha
vissuto un periodo di relativa solidità, in particolare nel 1998
vediamo che i dati relativi alle presenze e ai pasti - mi riferisco
alle presenze autonome, derivanti dall'attività congressuale del
Centro e non tanto a quelle differite dalla casa da gioco ai sensi
dell'accordo sessennale, che l'Assessore conosce - sono
confortanti: quasi 28.000 presenze autonome al Grand Hôtel Billia e
42.000 differite del Casinò, e quasi 48.000 pasti. Nel 2001 questi
dati scemano a livelli preoccupanti, scendendo a 14.000 in tre anni
come presenze e a 25.000 come pasti. Naturalmente questi dati sono
ancora in ulteriore decremento, perché il 2002 segna dei risultati
parziali di declino e il 2003 registra delle situazioni che non
stanno tranquillizzando i 150 dipendenti del Grand Hôtel Billia e
non tranquillizzano neppure noi, perché la situazione rimane
assolutamente irrisolta!
L'ultima data certa era quella del 29 gennaio quando la Finaosta
formulò un parere negativo, poi come un fiume carsico la questione
si è persa nei meandri del sottoterreno ed è riemersa solo il 30
maggio con la deliberazione citata dall'Assessore, con un nuovo
conferimento di mandato alla Finaosta per continuare a verificare,
sperando di non perdersi nella giungla delle verifiche, seppure
doverose perché sono soldi… sono 67
milioni di euro che dovrebbero essere impegnati per l'acquisizione
di tutto il patrimonio immobiliare e la definizione dei
contenziosi.
Adesso non so se questa nuova proposta dell'Avvocato Tasco per
conto del "gruppo Léfèvre" disaggregata corrisponda alla cifra
preventivata, io ho annotato le singole voci poi faremo i conti.
C'è da dire però che i tempi non sono prematuri ed inopportuni e
utilizzo questi due aggettivi perché sono due aggettivi che lei
Assessore Marguerettaz citò in un telegramma inviato il 29 ottobre
scorso in occasione di un incontro dibattito sul tema in Consiglio
comunale a Saint-Vincent. Un telegramma perché lei, insieme ad un
altro coordinatore di un partito locale, brillò per una particolare
assenza, dicendo che la "questione Billia" non era ancora opportuna
da affrontare e l'avete bollata come prematura ed inopportuna.
Direi che non era e non è tantomeno oggi prematura e inopportuna,
ma che siamo in tremendo ritardo. Ieri da Presidente del mouvement
poteva permettersi quella dichiarazione, oggi da super Assessore,
con deleghe così importanti, credo che abbia l'onore-onere di
portare a conclusione tale questione! Una questione che però non
può essere isolatamente considerata, perché il Grand Hôtel Billia,
se si continua a condividere l'obiettivo della rottura
dell'accerchiamento, è un tassello di un mosaico che si innesta
nella "questione Casinò" e quindi la definizione di un piano di
sviluppo - che attendiamo entro fine luglio visto che i tempi del
disciplinare sono quelli - prevede comunque una soluzione, perché
immagino che chi deve definire il Piano di sviluppo della casa da
gioco debba anche sapere cosa si farà del Grand Hôtel Billia e
degli immobili funzionali, accessori ad esso.
Spero che queste consapevolezze siano diffuse e presenti in
tutte quelle persone ed enti che lei ha citato e che devono
procedere alla verifica, nell'auspicio che quanto prima si
conoscano anche i tempi d'azione.
