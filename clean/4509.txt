Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 184 del 7 aprile 1982 - Resoconto
OGGETTO N. 184/VII - SNELLIMENTO DELLE PROCEDURE PER IL
RICONOSCIMENTO DELLE INVALIDITA' CIVILI - (Interpellanza).
PRESIDENTE:
Do lettura dell'interpellanza presentata dai
Consiglieri Péaquin, Bajocco e Carral:
Avendo ricevuto da parte di numerosi cittadini segnalazioni
del fatto che coloro i quali rivolgono domanda per ottenere il
riconoscimento dell'invalidità civile o la concessione della
pensione d'invalidità o dell'indennità di accompagnamento devono
sopportare lunghi periodi di attesa prima di essere sottoposti a
visita medica da parte delle Commissioni competenti,
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
sapere:
1) quante sono attualmente le domande di persone che
attendono di essere sottoposte a visita medica per ottenere il
riconoscimento dell'invalidità civile, la concessione della
pensione o dell'indennità di accompagnamento
2) quali iniziative intende assumere per ridurre i e tempi di
attesa., tanto più insostenibili ove si consideri che molti dei
richiedenti si trovano in gravi condizioni di salute e che
necessitano quindi di interventi solleciti da parte delle strutture
pubbliche.
PRESIDENTE:
Illustra l'interpellanza il Consigliere
Bajocco. Ne ha facoltà.
BAJOCCO - (P.C.I.):
Non abbiamo avuto occasione di
sentire, durante la discussione del bilancio, la risposta
dell'Assessore Rollandin su questa interpellanza che era già stata
presentata.
Io dico che il problema è grave, lo accennava anche l'Assessore
l'altro giorno dicendo che vi è un patronato o più patronati che
accettano domande pur di raccogliere le mille lire per pratica.
Bisognerebbe sapere quali sono questi patronati, per individuare
veramente chi fa queste cose solo per ricavare del denaro, invece
di venire incontro all'interesse dei cittadini.
Il mio problema non è tanto quanto ho detto or ora, ma è che vi
sono veramente centinaia, migliaia di persone che attendono, penso
da più di un anno, di avere una risposta sulla domanda presentata
per ottenere la pensione di invalidità civile. Avevamo sentito
dall'Assessore che vi sono difficoltà tecniche e pratiche, ma a
nostro avviso bisognerebbe fare uno sforzo per accelerare questo
iter. Non possiamo permettere che i richiedenti aspettino un anno e
mezzo per poter avere una risposta; non dobbiamo anche noi,
Amministrazione regionale, fare come viene fatto in alcuni enti; in
cui quando si presentano certe domande a volte si ha una risposta
dopo due anni; l'Amministrazione regionale, proprio perché è un
ente che deve dare fiducia e in cui la gente deve avere fiducia,
deve dare rapidamente le dovute risposte.
Ecco, noi nella nostra interpellanza volevamo sapere prima di
tutto quante erano le domande giacenti presso l'Assessorato e quale
è l'intendimento dell'Amministrazione, della Giunta regionale, per
smaltire quanto prima tutte le domande giacenti.
PRESIDENTE:
La parola all'Assessore alla Sanità ed
Assistenza Sociale Rollandin per la risposta.
ROLLANDIN - (U.V.):
Precisione, l'interpellanza è stata
protocollata negli uffici dell'Assessorato il 1° aprile, quindi
quando abbiamo parlato di questo argomento non ero ancora a
conoscenza dei quesiti posti nell'interpellanza e le mie
considerazioni si basavano sul fatto che il problema era già
sentito quando si discuteva del bilancio.
Ora, effettivamente, guardando queste domande mi convinco sempre
di più che Carlassare aveva ragione quando diceva che al
Laboratorio di Analisi c'erano degli invalidi ad aspettare: qui
sono tutti invalidi! Per forza non può non esserci un invalido che
aspetta o alla corriera o al bus o al cinema! Se facciamo una
prova, sfido chiunque a trovare un qualsiasi consesso dove non ci
sia al minimo un 20% di invalidi! Questa è una sfida generalizzata
che sono pronto a fare e sono sicuro di vincere. Ma a parte questo,
il discorso che viene posto è effettivamente molto grave.
E' stata resa esecutiva una legge che aveva dei principi validi,
tendeva a riconoscere - non a dare, ma a riconoscere, laddove
c'erano - condizioni di invalidità tali da determinare una
riduzione delle possibilità lavorative e quindi permettere di avere
diritto a pensioni diversificate a seconda della percentuale di
invalidità. Però tutto questo ha determinato una situazione
anomala, perché da quando è entrata in vigore la legge, a quando è
stata emanata la normativa che risolveva la questione
dell'incompatibilità, c'è stato un lasso di tempo molto lungo, che
ha determinato la corsa al riconoscimento dell'invalidità. Mi
spiego: c'erano persone che avevano già una pensione dell'I.N.P.S.
e che presentavano regolare domanda per essere riconosciuti
invalidi, perché la legge non diceva ancora se in questo caso si
aveva diritto ad ottenere due pensioni o se, come poi è stato
chiarito, coloro che già hanno una pensione erogata dall'I.N.P.S. a
qualsiasi titolo non possono ottenere pensioni di invalidità,
escluse quelle del 100%.
Se questo fosse stato detto subito molte domande non sarebbero
neppure state accettate, perché se anche la visita avesse
riconosciuto il 40%, il 45% o il 50% di invalidità non ci sarebbe
stato diritto ad alcuna pensione integrativa; questo non è
avvenuto, si sono fatte regolarmente le visite, l'I.N.P.S. ha
tenuto in sospeso le pratiche creando difficoltà enormi; noi
abbiamo avuto diversi incontri con l'I.N.P.S. per ottenere che si
arrivasse finalmente ad una definizione di queste pratiche, ma
l'I.N.P.S. non decideva dichiarando di essere in attesa della
definizione di questa famosa incompatibilità; e le domande erano
centinaia, la gente continuava a chiedere: ma insomma, ho diritto o
non ho diritto? La prendo o non la prendo questa pensione? Fino a
quando, da quando? E così via. Questo è il primo grosso problema
che si è presentato.
C'è poi un altro fatto: noi sappiamo che le Commissioni sono
Commissioni mediche; sappiamo quali sono i gettoni di presenza per
altri tipi di Commissione, e non entro nel merito; i medici che
dovevano partecipare a queste Commissioni prendevano 3000 lire per
e seduta; ora io vorrei sapere chi si presta a fare la carità e a
regalare il suo servizio per questo tipo di lavoro, che è
oltretutto estremamente ingrato, perché nel momento in cui un
medico dice che una persona non è invalida, si porta dietro i suoi
accidenti fino alla tomba, perché questa dirà che il medico non ha
visto, non ha saputo capire! Quindi i medici disponibili per questi
tipi di Commissioni sono sempre meno numerosi e una normativa
approvata dal Consiglio, che elevava questi compensi a 10.000 lire,
è stata in un primo tempo bocciata, per disguidi tra gli Interni e
la Sanità; la Sanità diceva: in base a queste nuove normative,
adeguate i compensi; gli Interni sostenevano: non hanno diritto ai
compensi perché glieli diamo già noi sotto altra forma. Morale, la
legge è stata bocciata una prima volta; ripresentata, è stata poi
approvata e quindi i compensi sono stati elevati.
Terzo problema: della possibilità che a certe categorie venisse
dato un riconoscimento di invalidità, hanno approfittato i singoli
patronati, come tu giustamente hai ricordato; io ne ho parlato
anche in termini piuttosto pesanti, al momento dell'illustrazione
della relazione al bilancio, e ho detto che è scandaloso che alcuni
abbiano approfittato di questa situazione per accumulare pratiche -
perché per ogni pratica incassavano un quid - sapendo benissimo che
molte non avrebbero avuto esito favorevole; in questo modo i
patronati hanno prima di tutto creato una confusione enorme fra i
cittadini interessati e in secondo luogo hanno appesantito il già
oneroso lavoro delle Commissioni.
Inizialmente c'era una sola Commissione - e a questo proposito
voglio ricordare che la Lombardia ha fatto una legge che prevede
che ci sia una Commissione ogni 100.000 abitanti - poi abbiamo
chiesto ai medici di costituire due Commissioni proprio per
arrivare finalmente a smaltire tutte le pratiche; per dare un
esempio, le domande presentate fino al marzo 1982 erano 10.142, le
persone visitate alla stessa data erano 8.316; dall'1.1. al 31.
12.1981 sono state presentate 2.209 domande e sono state visitate
1.108 persone: è il momento in cui abbiamo raddoppiato la
Commissione.
Attualmente, le Commissioni visitano in media dalle 22 alle 25
persone per settimana, in due sedute; abbiamo chiesto di
raddoppiare anche la Commissione di Châtillon. Abbiamo fatto di
tutto per cercare di smaltire le domande; teniamo conto anche che
per un certo periodo le domande erano rimaste in sospeso perché non
si sapeva ancora come dovevano essere fatte le visite; infatti è
previsto che ci sia un tabulato di base al quale il medico,
visitando, sappia a quale percentuale di invalidità corrisponde una
determinata minorazione o la somma di più minorazioni.
Vi rendete conto, quindi, di quali difficoltà abbia comportato
questo gioco estremamente pesante e scorretto che è servito a dare
alla gente l'illusione di avere diritto a qualcosa che invece si
sapeva benissimo che non gli spettava e che "ingolfando" le
Commissioni di domande ha rallentato e ritardato il riconoscimento
di invalidità a quelle persone che effettivamente ne avevano
diritto: questi aspettano da anni e dovranno aspettare ancora; per
chissà quanti novantenni o ottantenni la pratica si chiuderà per
avvenuto decesso dell'interessato!
Ora, io ritengo che dopo il tentativo che si è fatto, possa
avere seguito il discorso del raddoppio delle Commissioni - adesso
aspettiamo la disponibilità dei medici - e si possa smaltire il
lavoro.
Attualmente, facendo leva sul discorso dell'incompatibilità,
abbiamo cercato di porre un freno alla presentazione di domande,
anche per evitare che i medici vengano messi in imbarazzo; posso
fare degli esempi clamorosi: chiedono il riconoscimento della
cecità assoluta e vanno di persona a portare la domanda; oppure il
riconoscimento di paralisi e arrivano guidando l'automobile! Non
sono barzellette, sono cose vere queste! Non sono tutti casi di
questo tipo, però ci sono anche questi assurdi!
Queste sono le modalità seguite per porre rimedio a questo
problema che effettivamente, come diceva il Consigliere Bajocco, è
gravissimo, perché i ritardi sono enormi, soprattutto per quelle
categorie che hanno diritto e aspettano di avere questa pensione
che gli è dovuta. E' vero che c'è il discorso retroattivo, cioè i
soldi li prendono da quando hanno presentato la domanda, però è
anche possibile che uno questi soldi se li goda in Paradiso! E
questo è uno strano modo di godersi la pensione dello Stato!
PRESIDENTE:
Il Consigliere Bajocco intende replicare? Ne
ha facoltà.
BAJOCCO - (P.C.I.):
Prendo atto della completa
illustrazione dell'Assessore, che ha riconosciuto l'esistenza di
gravi carenze in questo campo. Io non voglio soffermarmi sul
discorso del gettone di presenza, capiamo bene che per un medico
che percepisce 30, 50, 60 milioni all'anno un gettone di presenza
di 3.000 lire non invoglia a partecipare a queste Commissioni. Noi
chiediamo, però, proprio perché c'è già un indirizzo in tal senso
da parte dell'Assessore, di ampliare il numero delle Commissioni:
ve ne sono due in piedi, facciamo uno sforzo per arrivare ad una
terza Commissione per sbrigare veramente quanto prima tutte queste
pratiche.
Io sono dell'avviso che non possiamo penalizzare chi è veramente
invalido per colpa di altri, dobbiamo cercare di lavorare in questa
direzione.
Per quanto riguarda il fatto che vi sono dei cittadini che fanno
la domanda alla Previdenza e poi corrono a farla agli Invalidi
Civili, dobbiamo tenere in considerazione che la legge; con il
riconoscimento del 35% di invalidità, attribuisce una certa
agevolazione per l'avviamento al lavoro, definisce cioè una
categoria che è protetta sotto quella forma; queste cose bisogna
tenerle in considerazione.
Io ringrazio l'Assessore e lo prego di fornirmi gli ultimi dati,
con le cifre che ha letto.
PRESIDENTE:
Passiamo alla trattazione dell'oggetto
iscritto al n. 15 dell'ordine del giorno.
