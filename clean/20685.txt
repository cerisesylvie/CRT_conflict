Classificazione
SPORT E TEMPO LIBERO
TURISMO E INDUSTRIA ALBERGHIERA



Oggetto del Consiglio n. 719 del 14 luglio 2004 - Resoconto
OGGETTO N. 719/XII - Incidenza dei ritiri calcistici sul
comparto turistico locale ed iniziative sostitutive.
(Interrogazione)
Interrogazione
Premesso che, a differenza degli anni scorsi, la Regione non
ha promosso ritiri estivi di sodalizi calcistici di alto livello in
Valle d'Aosta;
ciò premesso, i sottoscritti Consiglieri regionali
Interrogano
l'Assessore delegato per sapere:
1. quali valutazioni ha effettuato in merito ai ritiri
calcistici avvenuti in Valle d'Aosta negli anni scorsi, con
particolare riferimento all'incidenza sul comparto turistico locale
e alle ricadute d'immagine;
2. per quali ragioni, l'esecutivo regionale ha optato per un
indirizzo radicalmente diverso rispetto a quello adottato nel
passato;
3. se e quali sono le eventuali scelte sostitutive e quali
risultati si attende.
F.to: Tibaldi - Lattanzi
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Nel 2003 sono scadute le convenzioni che erano
state stipulate con le società calcistiche "Juventus", "Parma",
"Atalanta" e "Reggina". L'impegno più grande che l'Amministrazione
aveva era con la "Juventus football club", e la "Juventus" aveva
già annunciato anzitempo la scelta di avere un nuovo rapporto di
collaborazione con la località di Salice Terme, mentre con le altre
società calcistiche la Giunta aveva ritenuto di non proporre il
rinnovo delle convenzioni. Nel caso del "Parma" direi che è stata
anche una scelta illuminata, vista la situazione gravemente
deficitaria della società; in questa logica, sul bilancio di
previsione c'era già stata una riduzione concordata dello
stanziamento annuale, destinato al finanziamento dei ritiri
sportivi, ed il budget era stato diminuito da 900 a 500 mila
euro.
Non è mai stato fatto uno studio costi-benefici sui ritiri
calcistici, anche se l'iniziativa aveva avuto utilità promozionale
e aveva anche garantito lavoro per alcune strutture alberghiere.
Per alcuni alberghi della Valle i ritiri significavano 100 mila
euro ogni anno, quindi capisco che alcuni albergatori in questo
momento siano preoccupati dal venir meno di alcuni ritiri, perché
per il loro bilancio annuale si trattava di una cifra notevole.
Vedremo "se" e "come", da uno studio in corso sul turismo, questo
filone del calcio abbia lasciato traccia sulle opinioni riguardanti
la Valle d'Aosta. Personalmente ritengo che l'idea di una Valle
d'Aosta ospitale per tutti gli sport possa essere suggestiva, cioè
la logica del "non solo calcio".
Seconda questione. È vero, la Giunta, tenendo conto anche di
alcuni contatti con le società calcistiche che ci erano state
proposte... in particolare, avevo incontrato - perché parevano
interessati a venire a Châtillon - la "Lazio Calcio", ma dopo aver
fatto alcune domande sulle situazioni finanziarie di detta società,
avevo ritenuto che fosse opportuno tenersi distanti. I fatti
successivi ci hanno dato ragione; quindi, dopo diversi anni, la
Valle d'Aosta ha fatto questa scelta di sospendere tali iniziative
per un certo periodo e senza alcuna preclusione ideologica nei
confronti dello sport più importante in Italia. Sarebbe paradossale
da parte di un Assessore allo sport dire che il calcio non è
importante! Pertanto, se la logica è quella di immaginare di
promuovere il turismo in Valle, credo che ciò possa avvenire, come
abbiamo fatto quest'anno anche attraverso altri sport, ponendoci in
maniera estremamente laica rispetto alla possibilità, già nella
prossima stagione, di eventuali proposte che ci possono arrivare e
che siano proposte eque, condivisibili. Già quest'anno, ad alcuni
Comuni che si erano fatti vivi con noi, abbiamo risposto che si era
optato per tale scelta; alcune squadre di calcio sono venute anche
senza contributi regionali: il "Genova Calcio" sarà a Châtillon su
iniziativa meritevole di quel Comune, struttura peraltro che è
finanziata con i fondi regionali, quindi la Regione in qualche
maniera vi rientra; la "Ternana" sarà di nuovo a Brusson; abbiamo
avuto questa squadra greca anch'essa con piccoli contributi di
fonte comunale.
Terza questione, vale a dire: "quali iniziative". Abbiamo avuto
- credo che questa sia stata un'occasione molto interessante in
collaborazione con l'intera comunità di Courmayeur - il 1° Trofeo
Valle d'Aosta di pallavolo femminile, con le nazionali del Brasile,
Giappone, Polonia e Italia; con la Federazione italiana pallavolo è
in corso di predisposizione un protocollo di intesa per creare,
proprio a Courmayeur, il centro federale della "FIPAV" sia per
l'attività giovanile, sia per l'attività assoluta maschile e
femminile, con l'impegno della Federazione di organizzare in Valle
le più importanti competizioni internazionali di pallavolo. Devo
dire - e può essere buon testimone il collega Frassy che ha seguito
le manifestazioni - che questo Palazzetto dello sport di Courmayeur
si è dimostrato particolarmente valido per l'attività della
pallavolo ed è stato molto apprezzato; fra l'altro, il torneo
internazionale è stato ripreso da "Sky Sport", che ha trasmesso in
prima serata tutte le partite giocate dalla squadra italiana e la
semifinale e la finale del torneo. Costo complessivo per la
Regione: 112.160 euro, che ci tengo a comparare anche rispetto a
cifre precedenti, perché siamo di fronte ad un impegno importante,
ma tengo a dire che la prima serata sulla TV per 10 serate è stato
un impegno notevole.
In collaborazione con i Comuni di Torgnon e Valtournenche c'è
stato il ritiro della squadra nazionale olimpica di pentatlon
moderno, che utilizzerà la palestra di Torgnon per scherma, tiro a
segno e corsa, la piscina di Valtournenche per il nuoto e il centro
di turismo equestre di Quart; costo dell'iniziativa: 16.400
euro.
Ci sono naturalmente in cambio degli impegni che le Federazioni
si prendono: in questo caso c'è il logo "Valle d'Aosta-Vallée
d'Aoste" nelle manifestazioni organizzate dalla Federazione fino ai
giochi olimpici di Atene e il "banner" della Regione sul sito
Internet della Federazione. Abbiamo in corso il ritiro della quadra
nazionale olimpica di triathlon, con destinazione Sarre; costo
dell'iniziativa: 11.350 euro. In collaborazione con la "Casinò
S.p.a." abbiamo svolto una gara, la 9° edizione della Coppa del
Santo di scherma che si è svolta a Saint-Vincent, e la logica in
questo caso è soprattutto di aprire un rapporto di collaborazione
fra noi e la Federazione italiana e quella internazionale di
scherma. Non c'è da nascondere il fatto che potremmo essere
interessati non solo che la scherma e questi tipi di attività
prendano piede in Valle d'Aosta, ma soprattutto di poter ospitare,
qui, qualche grande competizione internazionale; costo
dell'operazione: 15.500 euro. In collaborazione con il Comune di
Gressoney è previsto il ritiro collegiale della squadra nazionale
di pallavolo maschile, in preparazione del torneo internazionale di
pallavolo "Otto nazioni", che è in programma in Svizzera. Anche
questa rientra fra le manifestazioni concordate con la "FIPAV".
Infine, sono in corso di definizione - una prima deliberazione è
già passata lunedì - l'approvazione della presenza della squadra
nazionale maggiore giovanile di sci di fondo; quella giovanile è
definita la "squadra delle Olimpiadi 2006", che sono in programma
rispettivamente a Courmayeur e Valpelline.
Dovrebbero arrivare, da qui a qualche giorno, ulteriori novità:
la pallacanestro per Gressoney-Saint-Jean, dove sarà in ritiro
anche con un aiuto della Regione la squadra "EK" di grande rilievo
internazionale di pallacanestro, che ha scoperto la Valle d'Aosta
ed ha molto apprezzato questo impianto sportivo, per cui attorno
alla presenza di "EK" pensiamo di organizzare un quadrangolare di
buon livello di basket, e con la Federazione basket è in corso,
anche in questo caso, l'inizio di un rapporto per avere una
convenzione per utilizzare quella struttura. È previsto un impegno
di grande rilievo per il calcio a 5 su Châtillon, perché mi rendo
conto che l'assenza della "Juventus" ha creato qualche problema
agli albergatori locali; ritengo che sia per il calcio a 5 che per
la pallamano si possa utilizzare questa nuova struttura, che è
molto bella e ha le misure regolamentari sia per il calcio a 5 -
essendo nata per il calcetto -, sia per la pallamano.
Ci tengo a sottolineare due aspetti significativi. Il primo è
che, da qui alla fine dell'anno, e con l'inizio dell'anno prossimo,
i contatti con lo sci sono ripresi a pieno ritmo, in particolare
con il nuovo Presidente della Federazione, Coppi, che ha inviato
anche al sottoscritto un affettuoso telegramma (e per quel che mi
riguarda considero le polemiche del passato "seppellite"). Si
tratta di riprendere con la Federazione un rapporto corretto, che
ci porti a rientrare nel giro della Coppa del mondo in tempi
rapidi: questo significa che noi, già quest'anno, rientreremo nel
novero delle gare internazionali con lo sci alpino, mentre lo sci
di fondo è già in programma per il 2006, quindi rientriamo nel
giro; per altre discipline come il biathlon siamo molto ben
posizionati. Ritengo che anche questo rientri nel novero delle
iniziative, rispetto alle quali dobbiamo chiedere qualcosa in
cambio alla Federazione; significa che la Valle d'Aosta, per lo
sci, deve diventare un punto di riferimento per i ritiri delle
squadre, in quanto ritengo che alcuni sport della montagna siano
molto coerenti con la promozione della Valle d'Aosta.
Ciò detto, abbiamo altre strutture: questo è il secondo aspetto.
Avremo, a breve, uno studio finale e complessivo sull'utilizzo
delle numerose strutture sportive che spesso sono inutilizzate e
soprattutto - questo avviene nel periodo estivo - il caso del
Palazzetto dello sport di Châtillon è significativo: nel momento in
cui gli abitanti di Châtillon, Saint-Vincent e di questo bacino di
utenza vanno in vacanza, diventa sottoutilizzato. Potremo parlare
della nuova palestra di Aymavilles, di quella di
Gressoney-Saint-Jean, di quella di Valtournenche e di tutta una
serie di palestre attorno ad Aosta, come quella di Charvensod, per
non dire del Palazzetto di Courmayeur. Se vogliamo rendere queste
strutture redditizie, dobbiamo legarci le federazioni sportive e
portare, qui, grandi manifestazioni; che poi sia il ping pong o la
pallavolo, poco importa!
È chiaro che abbiamo delle strutture che si prestano ad
organizzare manifestazioni, abbiamo infrastrutture alberghiere
attorno; per cui, concludendo, nulla di ideologico nei confronti
del calcio. Se nella prossima stagione si presenteranno delle
società serie con cui si possano aprire dei dialoghi, riapriremo
questo dialogo; intanto la logica però è stata quella di
differenziare su diversi sport; negli anni, vedremo se questa
scelta si sarà dimostrata giusta o sbagliata.
Si dà atto che, dalle 10,19, presiede il Vicepresidente
Nicco.
Presidente - La parola al Consigliere Tibaldi.
Tibaldi (CdL) - Nulla di ideologico nella sua risposta,
indubbiamente nulla di ideologico neppure nella nostra
interrogazione, che però si è resa necessaria dal momento che da
quest'anno la Valle d'Aosta è orfana di quella grande vetrina
rappresentata dal calcio di alto livello, dai ritiri precampionato
che hanno contraddistinto una stagione pluriennale della nostra
regione.
Apprendiamo il nuovo corso promozionale della Valle d'Aosta,
questa nuova impronta che ha voluto dare questa Giunta, in
particolare l'Assessore, forse in questa Giunta non risiede quella
passione calcistica che animava e l'ex Presidente e alcuni
Assessori che componevano la vecchia edizione dell'Esecutivo.
Comunque, il binomio "sport-turismo" è molto importante per
richiamare l'attenzione di visitatori nella nostra regione, come è
importante per incrementare quell'affluenza turistica di cui anche
la nostra regione ha estremamente bisogno. Sappiamo che questo
binomio "sport-turismo" diventa un vero e proprio "business" quando
lo sport in questione è il calcio che, come ben sapete, è una
disciplina che coinvolge le masse.
Assessore, le sue affermazioni sono plausibili, ma non possiamo
negare che a livello turistico, anche se non esiste uno studio che
confronta i costi-benefici, qualche beneficio è stato conseguito
dalla nostra regione e, in particolare, dagli operatori; qualche
beneficio si è potuto vedere a livello di immagine, perché la Valle
d'Aosta gli anni scorsi era agli onori della cronaca non solo per
vicende nefaste o infauste - come quelle che costellano da qualche
tempo la nostra cronaca -, ma per il fatto che c'erano dei ritiri
pre-campionato di elevato livello, ritiri che oggi hanno trovato
altre destinazioni. L'Assessore ha anticipato la destinazione della
squadra più importante, Salice Terme, e qui si capisce quale
vantaggio turistico ne trarrà questa zona! Le previsioni parlano di
5-6.000 persone che ogni giorno verranno ad assistere agli
allenamenti dei "bianconeri"; a Châtillon non erano proprio questi
i livelli di presenza, evidentemente Salice Terme è più accessibile
da questo punto di vista, una cifra alla quale nei giorni festivi
si aggiungono gli oltre 12.000 turisti che abitualmente trascorrono
il week-end nella località termale. Qui c'è un altro elemento di
attrazione in più, perché le nostre terme di Saint-Vincent non sono
così lanciate come Salice!
Si è entrati nella logica del binomio "sport-turismo" come
operazione di "business" e di "marketing"; noi siamo stati, gli
anni scorsi, dei pionieri in questo senso, abbiamo avuto una felice
intuizione che però abbandoniamo dopo qualche anno. Una felice
intuizione che è stata captata da altre località turistiche e che
ora, con gli oneri per chi va ad ospitare queste squadre, porterà
altrove turismo e benessere! Sappiamo che questa stagione è partita
al rallentatore proprio sotto il profilo turistico, ne parleremo
anche nella mozione che abbiamo presentato, però la maggior parte
di queste squadre di grande livello continuano a scegliere la
montagna per i ritiri pre-campionati! Paradossalmente l'"Inter" è a
Riscone di Brunico, il "Brescia" a Valdaora, a Bolzano, quindi alla
Valle d'Aosta è stato sostituito l'Alto Adige, oltre Salice Terme
che è in Lombardia per quanto riguarda la "Juventus"!
Apprezziamo peraltro il fatto che bisogna dare spazio anche ad
altre discipline sportive, non esiste solo il calcio, quindi è
apprezzabile che l'iniziativa sia ampliata ad altri sport,
utilizzando le nostre strutture che sono appetibili, però sarebbe
opportuno - vista l'intuizione felice avviata negli anni scorsi -
che a questa pausa di riflessione, come l'Assessore ha affermato di
fare, conseguisse una riflessione più concreta per quanto riguarda
un possibile ritorno di sodalizi di grande livello, che possono
portare in alcune zone della Valle dei flussi turistici di cui la
nostra regione ha assolutamente bisogno!
