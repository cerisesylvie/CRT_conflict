Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2224 del 23 marzo 2023 - Resoconto
OGGETTO N. 2224/XVI - Interrogazione: "Notizie in merito alla
selezione per l'individuazione del coordinatore didattico ed
educativo della Fondazione per la formazione professionale
turistica".
Marguerettaz (Presidente) -
Punto n. 48 all'ordine del
giorno. Per la risposta, la parola all'assessore Grosjacques.
Grosjacques (UV) -
La Fondazione per la formazione
professionale turistica, così come previsto dall'art. 2 del proprio
statuto, ha lo scopo di svolgere in Valle d'Aosta attività di
istruzione, formazione e riqualificazione professionale nei diversi
settori del turismo, nonché di attività di ricerca applicata e di
assistenza tecnica alle unità produttive dei diversi settori del
turismo e di sperimentazione delle materie prime provenienti dal
territorio, finalizzata alla ideazione di tecniche e metodi
innovativi nel settore enogastronomico.
L'obiettivo principale della Fondazione è di tipo formativo e la
scuola è dunque il cuore pulsante e la ragion d'essere della
Fondazione stessa.
È pertanto facile comprendere come, a livello organizzativo, la
figura più importante, oltre a quella del direttore che gestisce la
parte amministrativa dell'ente, sia quella del coordinatore
didattico che svolge un ruolo delicato e di grande
responsabilità.
Questa figura professionale ha il compito di gestire,
organizzare e controllare le azioni didattico-educative in
collaborazione con docenti ed educatori, relazionandosi con le
famiglie e gli studenti al fine di garantire il buon funzionamento
della scuola.
Vista l'importanza che questo ruolo ricopre all'interno della
Fondazione e la sua imprescindibile rilevanza nel poter perseguire
gli scopi che all'ente vengono affidati dallo statuto, la nomina
del coordinatore didattico educativo è posta in capo al Consiglio
di amministrazione ai sensi dell'articolo 12 lettera E dello
Statuto.
Al fine di fare chiarezza su quanto avvenuto, è necessario
illustrare lo storico della vicenda.
In data 8 novembre 2022, la Fondazione pubblicava l'avviso di
selezione per l'assunzione a tempo determinato di una risorsa con
profilo di coordinatore didattico educativo per la durata di un
anno.
Essendo stata presentata una sola candidatura all'atto della
scadenza delle domande, la Fondazione, in virtù di quanto stabilito
nel regolamento assunzioni, e al fine di garantire una maggiore
partecipazione, al fine di assicurare all'ente una reale selezione,
prorogava i termini di presentazione delle domande fino al 16
dicembre 2022.
Il Consiglio di amministrazione procedeva quindi alla nomina
della Commissione di esperti esterna per la valutazione dei
candidati e si avviava la procedura di selezione in senso
stretto.
Il bando, all'articolo 7, prevedeva una prima valutazione sulla
base dei curricula a cui avrebbe fatto seguito un colloquio.
Al termine della procedura di selezione, il Consiglio di
amministrazione della Fondazione si riuniva in data 6 febbraio 2023
per nominare il coordinatore didattico educativo sulla base della
documentazione e della graduatoria fornita dalla Commissione di
valutazione.
Tale nomina avveniva ad anno scolastico avviato, condizione che
ha richiesto da parte del Consiglio stesso una maggiore attenzione,
data la delicatezza dell'incarico.
Per questa ragione, il Consiglio di amministrazione era
particolarmente interessato a individuare una persona di esperienza
che fosse in grado di prendere servizio in corso d'anno scolastico,
garantendo fin da subito continuità organizzativa alla scuola e
capacità di affrontare e risolvere le problematiche che si erano
accumulate nel tempo.
Durante la riunione del 6 febbraio 2023, i Consiglieri
procedevano quindi a una disamina più approfondita dei curricula
vitae e dei punteggi assegnati dalla Commissione ai tre finalisti;
in particolar modo si concentravano sul sub criterio C, che tra i
requisiti o titoli posseduti dai candidati valutava in particolare
il fatto di possedere particolare e comprovata qualificazione ed
esperienza professionale nel ruolo di coordinatore didattico
educativo, dirigente scolastico, vicario del dirigente scolastico o
posizioni equivalenti.
Dall'esame dei curricula emergeva che nessuna candidata aveva
mai svolto incarichi di coordinatore didattico educativo. Una
candidata risultava avere un'esperienza quasi ventennale in veste
di vicario di un dirigente scolastico, una candidata risultava aver
ricoperto il ruolo di vicario per un periodo decisamente inferiore,
quindi di un periodo collocato tra un anno e due anni, la terza
candidata, oltre ad aver ricoperto il ruolo di collaboratrice del
dirigente scolastico per un anno, indicava di aver svolto incarichi
di coordinatore richiamando due delibere regionali nelle quali si
faceva piuttosto riferimento a un referente anziché a un
coordinatore, rispettivamente di un tavolo tecnico adozione e
scuola e di punto formativo autismo.
La Commissione risultava aver assegnato a due candidate il
massimo del punteggio possibile per il sub criterio C, vale a dire
10 punti su 10, mentre alla terza candidata venivano attribuiti 5
punti su 10.
Il Consiglio di amministrazione, sulla base delle esperienze
indicate nei curricula, riteneva che un'assegnazione di 10 punti
non sembrava trovare riscontro con quanto dichiarato da una
candidata in particolare e, al termine di un approfondito
dibattito, al fine di chiarire i dubbi sorti, il Consiglio di
amministrazione decideva di chiedere chiarimenti alla Commissione
in merito ai titoli e in particolare ai punteggi assegnati proprio
sulla base del sub criterio C.
La Commissione, in seguito alla richiesta del Consiglio di
Amministrazione, si riuniva quindi in data 14 febbraio 2023 e, cito
testualmente dal verbale: "Dopo attenta valutazione ed in
particolare l'esame delle deliberazioni della Giunta regionale
dichiarate nel curriculum vitae da parte di una candidata, a
supporto di sue attività, in qualità di coordinatore, reputava che
non potesse ritenersi posizione equivalente il ruolo di referente,
previsto nelle succitate delibere di Giunta e quindi svolto dalla
stessa per il periodo dichiarato, a quello previsto
dall'ordinamento scolastico nel ruolo di coordinatore didattico
educativo, dirigente scolastico, vicario del dirigente
scolastico".
La Commissione decideva pertanto di rettificare la valutazione
dei titoli di una candidata, quindi quella alla quale era stata
contestata l'attribuzione del punteggio da parte del Consiglio di
amministrazione, portando a 5 il punteggio precedentemente
attribuito in 10 punti.
Il Consiglio di amministrazione prendeva atto di quanto
avvenuto, sulla base del verbale pervenuto da parte della
Commissione e in data 16 febbraio 2023 nominava la candidata che la
Commissione aveva individuato come prima nella graduatoria della
selezione, dopo la rettifica dei punteggi del sub criterio C.
Presidente -
Per la replica, il collega Aggravi.
Aggravi (LEGA VDA) -
Vede, Assessore, potrei iniziare
questa replica dicendo "C'era una volta ad Arcesaz" - e lo dico a
beneficio della sua terra - ma io ho analizzato e sono partito
dall'atto di nomina pubblicato sul sito dell'École Hôtelière e, non
lo nego, ci sono state anche delle evidenze pubbliche sulla
selezione.
Purtroppo io ho il vizio - e sembra quasi che a volte ce l'abbia
con alcune realtà - di andare a fondo alle questioni. In questa una
domanda io me la pongo, lei giustamente ha fatto tutto un
compte-rendu di quello che è successo e di quello che dagli atti
effettivamente mi è stato fornito, manca soltanto un passaggio
sull'accesso agli atti fatto, ma non voglio essere troppo pedante,
perché sennò confermerei la mia fama, però, vede, c'è un problema
di base: ma a che cosa serve la Commissione?
Io mi chiedo e mi dico: il CdA giustamente riceve tutta la
documentazione, fa queste valutazioni e poi chiede, lei giustamente
mi dice il CdA, effettivamente nell'atto di nomina si parla di CdA,
nel verbale della Commissione si parla genericamente di aver
ricevuto una nota dagli uffici della Fondazione. Sicuramente il CdA
ha degli uffici e a questi ha chiesto, però la forma è sostanza
soprattutto quando si parla di ambito concorsuale.
Ma quindi il Consiglio di amministrazione - e guardo anche il
suo collega lì vicino di cui, se non erro ne faceva parte ed era
presente - il CDA ha fatto il lavoro della Commissione? Allora la
Commissione che cosa l'abbiamo fatta a fare? Io non sto discutendo
su "nom, cognom" e quant'altro, io sto dicendo che una scuola, un
ente, chiede a una Commissione di fare una valutazione, di fare una
selezione, e poi fa la controprova di quello che ha fatto la
Commissione.
Tra l'altro in Commissione c'era un docente universitario e una
dirigente scolastica non di primo pelo, anzi, forse una delle più
esperte che abbiamo in Valle d'Aosta, e un ulteriore dirigente, o
comunque membro dell'Amministrazione regionale, anch'esso di grande
esperienza.
Ora io mi dico: è stata una svista? Non si è fatta una
valutazione completa?
Ma c'è un altro problema, nell'atto di nomina, in completa
trasparenza, si fa giustamente riferimento e si dice che: "La
decisione del CdA di chiedere l'attribuzione del medesimo
punteggio..." e si citano le due candidate, ma la revisione è stata
fatta solo a quelle due perché l'ha detto il CdA o a tutti i
candidati? Perché magari ci sono stati anche degli altri errori tra
i vari candidati, magari questa Commissione, scusi il termine poco
tecnico, ha "biccato" la valutazione degli altri curricula.
Io qui non ne sto facendo una questione di persone singole, ma
di procedura.
La procedura è importante, se si nomina una Commissione che deve
fare il suo, e le cose non tornano, per quello che mi riguarda
quella selezione dev'essere rifatta, perché rischia di avere dei
vizi, e io lo dico nell'interesse dell'École, del CdA ma
soprattutto della Commissione che ha verbalizzato, perché se
dovesse venir fuori che la revisione è stata fatta, o meglio,
suggerita, o meglio anche scritta nella nota che è stata trasmessa
dal CdA alla Fondazione, allora cosa facciamo a fare le
selezioni?
Scusi, prendiamo a questo punto tutti gli organi che devono
nominare, prendiamo tutte le selezioni, chi deve nominare riguarda
e dice: "No, cara Commissione, qua c'è un errore".
Io non discuto la scelta e non discuto il possibile errore o lo
sbaglio di quello che è stata l'assegnazione, ma mi dico: persone
di una certa esperienza hanno sbagliato? Erano distratte? La
selezione è stata fatta male?
Ma che cos'è che abbiamo combinato? Che cos'è che si è combinato
lì? Lì bisogna andare a fondo.
Lei è appena arrivato, io la invito ad andare particolarmente a
fondo di questa cosa.
Io ci vado, perché sinceramente è assurdo che noi nominiamo -
dico noi in senso generale - delle Commissioni che devono fare
delle valutazioni e poi, in questo caso un CdA, si dice: "No
guardate, lì avete sbagliato". Ma allora la Commissione che cosa ha
fatto? Allora che cosa serve? Allora chi paga? Io chiedo scusa ma è
assurdo.
E pur essendo affezionato alla trasparenza, trovo assurdo che
nell'atto di nomina pubblicata si scriva questa cosa. Ma è assurdo,
è davvero assurdo quello che è successo, e non è la prima
volta!
Io la invito veramente - anche perché se non erro poi entrerà
lei nel CdA - a controllare e a verificare quello che è
successo.
Io andrò avanti perché negli atti qualcosa mi manca, perché
voglio vedere effettivamente che cosa ha chiesto il CdA alla
Commissione, perché, sinceramente, qui lo dico: se il CdA avesse
dovuto puntare il dito su due soli dei cinque candidati, allora
qualcosa non va.
