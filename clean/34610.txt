Classificazione
ASSISTENZA SOCIALE
Politiche giovanili



Oggetto del Consiglio n. 2361 del 18 aprile 2012 - Resoconto
OGGETTO N. 2361/XIII - Interrogazione: "Risultanze
dell'attività di revisione della legge regionale sulle politiche
giovanili".
Interrogazione
Nel ricordare che la legge regionale 21 marzo 1997, n. 8
sulle politiche giovanili "Promozione di iniziative sociali,
formative e culturali a favore dei giovani" è "...non più
rispondente alle iniziative in atto e ai riferimenti normativi e
culturali italiani ed europei..." (documento del marzo 2010
dell'Assessorato regionale sanità, salute e politiche
sociali);
La necessità di un percorso di revisione della legge era già
indicata a giugno 2007 nel documento "Verso nuove politiche a
favore delle giovani generazioni", tra le proposte da sviluppare
nei prossimi anni, nella parte dedicata alle linee generali in
ordine agli assetti istituzionali e di sistema "...garantire
continuità all'attuale legge regionale sulle politiche giovanili
ma, al contempo, dare vita ad un percorso partecipato con i giovani
e con il territorio per giungere a modifiche da proporre al
Consiglio regionale...";
A questo obiettivo è stata dedicata la giornata del 18 marzo
2010 nel corso del terzo seminario regionale tra amministratori
locali in materia di politiche giovanili: "...In particolare
quest'anno, poiché l'Assessorato ha avviato da poco un percorso
partecipativo di revisione della legge n. 8/1997, ...è parso
opportuno dedicare la giornata di lavoro all'approfondimento del
punto di vista degli enti locali sui contenuti da considerare nella
redazione della nuova legge..." (dall'invito alla
giornata);
Non conoscendo quali siano oggi i risultati del percorso di
revisione della legge regionale sulle politiche giovanili,
tutto ciò premesso i sottoscritti Consiglieri
regionali
Interrogano
l'Assessore regionale competente per conoscere il lavoro fino
ad oggi compiuto in questa direzione ed i tempi per la redazione
della nuova legge e per chiedere la garanzia che verranno dati alla
Commissione consiliare competente i modi e i tempi necessari per un
esame approfondito del disegno di legge sulle politiche giovanili
in fase di predisposizione.
F.to: Rigo - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Grazie anche al collega
Rigo, che mi dà l'occasione di fare il punto della situazione sul
percorso della revisione della "legge giovani".
Per quanto concerne il lavoro fino ad oggi compiuto in merito
alla revisione della legge regionale n. 8/1997, vi comunico quanto
segue.
Nel mese di settembre 2009 ha preso avvio il lavoro di revisione
della legge, in quanto non più rispondente alle iniziative in atto
ed ai riferimenti normativi dei gruppi culturali italiani ed
europei. A tal proposito è stato costituito un sottogruppo
all'interno del gruppo regionale per l'attuazione delle linee guida
in materia di politiche giovanili, al fine di dare vita ad un
percorso partecipato con i giovani e con il territorio, per
giungere a modifiche da parte del Consiglio regionale. Sono state
analizzate le differenti leggi regionali in materia di politiche
giovanili presenti sul territorio nazionale e sono state prese in
considerazione le leggi delle Regioni e delle Province autonome
vigenti alla data del 31 agosto 2009, in cui sono stati esaminati i
contenuti essenziali quali il target considerato, la fascia di età,
la tipologia di legge (legge quadro, legge specifica) la struttura
di coordinamento, il programma/piano di attuazione, la presenza di
riferimenti a forum/consulte/osservazioni/accordi. Si sono quindi
definiti in linea generale i contenuti da inserire nel disegno di
legge sulle politiche giovanili della Regione, anche e soprattutto
in riferimento a quanto emerso da oltre le 50 audizioni realizzate
nel 2007 in tutto il territorio regionale e finalizzate alla
stesura del documento "
Verso nuove politiche a favore delle
giovani generazioni"
e contenente le linee guida regionali in
materia di politiche giovanili. Le audizioni hanno permesso di
acquisire una serie di elementi utili alla revisione della legge
regionale ed hanno fatto emergere esigenze che avrebbero potuto
trovare nella nuova legge una risposta adeguata in ordine ad alcune
necessità: chiarezza su cosa si intende per giovani, per politiche
giovanili, per i servizi dedicati ai giovani, maggiore attenzione
al protagonismo dei giovani, sviluppo di un coordinamento fra
istituzioni per garantire la massima efficacia delle politiche
rivolte ai giovani, potenziamento delle opportunità di
sperimentarsi da parte dei giovani nella vita sociale, garantendo
così equità di accesso, di esigibilità dei diritti di cittadinanza,
sviluppo di una rete di informazione ai giovani sulle opportunità
esistenti e costruzione di circuiti virtuosi con i giovani
(informazione, coinvolgimento, partecipazione, responsabilità).
Si è, quindi proceduto, nel primo semestre 2010, alla
realizzazione delle prime 16 consultazioni territoriali con alcuni
interlocutori privilegiati, individuati dal sottogruppo di lavoro
per la revisione della legge. Qui c'è un elenco di questi
interlocutori, tutti gruppi giovanili come la Cittadella dei
giovani, gruppi più organizzati sul territorio, enti
locali...comunque le farò avere questo elenco alla fine del mio
intervento. Ai partecipanti alle consultazioni si chiedeva di
contribuire con valutazioni e proposte che potevano essere esposte
nel corso dell'incontro e/o fatte pervenire successivamente via
mail o via fax, sull'attuale legge in vigore, proposte per la nuova
legge in merito a principi e riferimenti culturali da inserire,
finalità da assumere, contenuti ed ambiti da trattare, strumenti
operativi da indicare. Si chiedeva una riflessione sul tema della
partecipazione dei giovani su proposte di contenuti ed iniziative
da inserire nella nuova legge. Per favorire la riflessione era
stata predisposta una scheda sintetica sulla legge in vigore, con
qualche informazione sull'attuazione. Terminate le consultazioni, è
stata predisposta una prima bozza della nuova legge, poi sottoposta
al gruppo regionale per l'attuazione delle linee guida per le
politiche giovanili ed al sottoscritto.
La prima bozza della nuova legge è stata sottoposta nel primo
semestre 2011 a nuove consultazioni; in parallelo è stata inserita
nella Homepage del sito ufficiale della Regione una evidenza
contenente indicazioni in merito al percorso intrapreso per la
revisione della legge. A settembre 2011 è stato elaborato il testo
definitivo del disegno di legge, recante "Promozione e
coordinamento delle politiche giovanili a favore dei giovani". Nei
mesi di novembre e dicembre è stata sottoposta al parere degli
Affari legislativi e del Dipartimento del bilancio. Per quanto
concerne la conoscenza dei tempi per la redazione della nuova
legge, si fa presente che i lavori hanno subito negli ultimi mesi
un significativo rallentamento, a seguito della presentazione alla
Presidenza del Consiglio da parte di un gruppo di giovani
valdostani, di una proposta di legge per l'istituzione del
Conseil régional des jeunes de la Vallée d'Aoste
. In seguito
si è ritenuto di fare un incontro con questo gruppo, in data 17
febbraio 2012, fra la Presidenza del Consiglio e l'Assessorato, con
il sottoscritto ed i funzionari, insieme ai giovani proponenti, e
si è operato per un'integrazione eventuale delle due bozze di
disegno di legge. Il suggerimento è stato quello di prendere atto
di questa proposta fatta dal gruppo di giovani, però di sottoporla
a tutti gli altri gruppi giovanili che erano stati interessati
l'anno scorso. Attualmente si sta lavorando per la realizzazione di
due nuove consultazioni, una ad Aosta nei sub-ambiti 1 e 2 del
piano di zona, ed una a Châtillon nei sub ambiti 3 e 4 del piano di
zona, per presentare il nuovo testo integrato in materia di
politiche giovanili. Rimane salda l'intenzione di proseguire nella
realizzazione di un percorso di tipo partecipativo, che continui a
coinvolgere direttamente i destinatari della legge (giovani e tutte
le realtà istituzionali che operano con essi) per la stesura della
bozza definitiva della nuova legge prima di avviare l'iter
legislativo.
Naturalmente per quanto riguarda la richiesta di
"garanzia
che verranno dati alla Commissione consiliare competente i modi e i
tempi necessari per un esame approfondito del disegno di
legge"
, si fa presente che l'intero percorso che ha portato
alla bozza ha permesso, a chiunque fosse coinvolto direttamente o
indirettamente, di esprimersi in merito.
Ricordo la metodologia che l'Assessorato alla sanità ha messo in
atto sin dall'inizio per quanto riguarda questa legge e cioè che, a
partire dalla stesura delle linee guida fino alla predisposizione
dopo un anno di bandi di finanziamento, i progetti sono stati
definiti in collaborazione con i soggetti destinatari. Quindi, alla
luce di questa nuova proposta, si è deciso di rifare un percorso
che veda se questa proposta di istituzione del
Conseil régional
des jeunes
può essere inserita nell'ambito della legge, ci
saranno queste due riunioni con i gruppi giovanili nella Media,
Alta e Bassa Valle, dopodiché prenderemo atto di quello che
emergerà e procederemo con l'iter successivo della legge.
Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Nelle premesse abbiamo voluto raccogliere il senso
dell'iniziativa, una legge regionale ormai datata, come ha detto
l'Assessore, la necessità quindi di una sua revisione e l'apertura,
un paio di anni fa, di un percorso partecipato -
l'incontro-seminario del 2010 degli amministratori degli enti
locali - proprio su questo tema. Da allora non abbiamo saputo più
nulla, non abbiamo più avuto informazioni in merito, e ringrazio
l'Assessore per avere dato l'opportunità a tutti noi, o almeno ai
pochi presenti, di farsi un'idea, di rendersi conto del lavoro
importante, lungo e faticoso che è stato portato avanti
dall'Assessorato, dai funzionari e di quanti hanno collaborato in
questo percorso. Per noi la revisione della vecchia legge sulle
politiche giovanili pare una questione rilevante. La consideriamo
importante perché dobbiamo trovare nuovi stimoli per promuovere il
coinvolgimento e l'attivazione dei giovani nel proprio territorio;
per favorire, attraverso una nuova legge, il protagonismo
giovanile; per incentivare ed incrementare la responsabilizzazione
dei giovani nella realizzazione di interventi a favore dei giovani
e delle giovani; e, in particolare, per costruire, partendo da loro
e dagli amministratori locali, che abbiamo visto essere interessati
e giovani, un dialogo di riconoscimento tra giovani ed istituzioni.
Della possibilità cioè che le pubbliche amministrazioni, in
particolare gli enti locali, le proloco, tutte quelle associazioni
che si occupano di problematiche e politiche giovanili attraverso
canali di comunicazione riescano a creare una rete ecco perché
abbiamo chiesto modi e tempi.
Mi sembra che sia nata in questo periodo una novità: il
Conseil régional des jeunes
. Speriamo che il disegno di
legge non venga a ridosso delle vacanze estive, perché abbiamo
bisogno di tempo per un lavoro che dovrà essere di approfondimento.
Credo che il lavoro partecipato, fatto a monte, sia importante e
credo che una legge di questo tipo, che aspettiamo da un po' di
anni, non può avere carattere di urgenza; mi auguro quindi che la
commissione abbia la possibilità di sentire gli attori
istituzionali e non, perché dobbiamo fare in modo che questa legge
sia sentita come propria dal territorio, per poter utilizzare al
massimo non solo i fondi che verranno messi a disposizione, ma
anche le potenzialità culturali.
Quindi le chiedo, Assessore, di coinvolgere il Consiglio
regionale, partendo proprio dalla relazione iniziale che potrebbe
essere la presentazione in commissione di questo percorso, e
facendo partecipare ai lavori della commissione l'Assessorato della
pubblica istruzione, che ritengo debba essere coinvolto da subito.
Grazie.
