Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2588 del 11 febbraio 1987 - Resoconto
OGGETTO N. 2588/VIII - PROGETTO DI UNO SVINCOLO STRADALE IN
LOCALITÀ CHAMPAGNE DEL COMUNE DI VILLENEUVE PER L'ACCESSO ALLE
SCUOLE MEDIE E ALLE VALLATE LATERALI DI RHEMES E VALSAVARENCHE.
(Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Torrione, Pascale e Breuvé:
INTERROGAZIONE
Il Consiglio comunale di Villeneuve si è recentemente occupato
di un problema concernente il progetto di uno svincolo stradale in
località Champagne che dovrebbe servire per l'accesso alle Scuole
Medie di Villeneuve e alle vallate laterali di Rhêmes e
Valsavarenche.
La realizzazione di un'opera del genere ha destato non poche
perplessità tra la popolazione di Villeneuve e in special modo tra
i commercianti e gli altri operatori turistici che si vedrebbero in
tal modo privati proprio del flusso turistico interessante le due
citate valli con gravi conseguenze per l'economia dell'intero
Comune.
Tale svincolo costituirebbe tra l'altro un inutile doppione di
un altro già previsto all'altezza del bivio sud del paese e di
prossima realizzazione, visto e considerato che il relativo
progetto è già stato approvato da parte degli organi
competenti.
Altra considerazione non certo secondaria è che l'eventuale
costruzione dell'opera in località Champagne verrebbe a
"sconvolgere" una zona agricola tra le più pregiate, anche sotto
l'aspetto paesaggistico, dell'intero comprensorio.
Tutto ciò premesso, i sottoscritti Consiglieri regionali
INTERROGANO
l'Assessore competente per conoscere:
a)
se il progetto di costruzione di uno svincolo
stradale in località Champagne del Comune di Villeneuve è stato
redatto su iniziativa dell'Amministrazione regionale oppure del
Comune stesso;
b)
se è intenzione della Giunta regionale finanziare o
realizzare lo svincolo sud di Villeneuve per il quale esiste già un
progetto regolarmente approvato;
c)
se si è considerato l'impatto estremamente negativo
di uno svincolo stradale non solo discutibile sul piano della
viabilità in senso stretto ma soprattutto lesivo delle
particolarità paesaggistiche di una zona fra le più
caratteristiche;
d)
se la Giunta regionale ha valutato il fatto che la
costruzione dello svincolo in località Champagne sarebbe altamente
lesivo degli interessi commerciali e turistici del Comune di
Villeneuve, provocandone il totale "isolamento" e quindi un lento
ma inesorabile declino.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
L'interrogazione dei Consiglieri Torrione,
Pascale e Breuvé riguarda lo svincolo tra la Strada Statale n. 26 e
le strade regionali di Rhêmes e Valsavarenche, in prossimità del
Comune di Villeneuve.
Debbo ricordare alcuni atti della Giunta regionale e
precisamente la deliberazione n. 5811 del 29 ottobre 1982, che ha
per oggetto "Incarico per la progettazione dei lavori di
costruzione dell'innesto a piani sfalsati alla Statale 26 delle
strade regionali 23 di Valsavarenche e 24 di Rhêmes Notre Dame".
Con essa si da incarico ad un ingegnere e ad un geometra di
redigere il progetto indicato nell'oggetto della deliberazione.
A questa deliberazione ha fatto seguito una progettazione che è
pervenuta all'Assessorato dei Lavori Pubblici, quando io vi ero
arrivato da poche settimane.
Ho riunito subito tutti i sindaci della zona per avere un
parere, anche se solo verbale, sulla scelta del tipo di
svincolo.
Quello svincolo era previsto a Valle dell'abitato di Villeneuve
e precisamente tra il confine dei Comuni di St. Pierre e di
Villeneuve e, per individuare con più precisione la zona, proprio
là dove c'è il vecchio ponte della Statale 26 che taglia
perpendicolarmente il corso della Dora Baltea.
Il progetto però non ha fatto passi avanti, nel senso che non è
mai stato portato all'approvazione della Giunta regionale, perché
la Sovrintendenza ai Beni Culturali aveva sollevato dei dubbi sulla
costruzione di una nuova struttura addossata al ponte ad arco già
esistente.
Tuttavia il Consiglio comunale di Villeneuve, con deliberazione
n. 28 del 22 marzo 1985, prendeva poi atto del progetto che ho
appena descritto, e del quale potrei anche fare avere copia della
planimetria, e deliberava di approvare sotto il profilo tecnico a
soluzione proposta, riservandosi un giudizio complessivo in sede di
esame del progetto definitivo. Questo per quanto concerne lo
svincolo a valle di Villeneuve.
In un secondo tempo e cioè alcuni me si fa, è pervenuta una
petizione dei sindaci della zona interessata, che sono gli stessi
che erano già stati convocati dal sottoscritto per discutere
intorno al primo progetto, relativa al passaggio a livello sulla
ferrovia Aosta-Pré St. Didier, in località Champagne. In quella
petizione si chiedeva di ovviare alla insostenibile situazione
dell'incrocio tra la Strada Statale 26 e le Strade regionali 23 e
24,pesantemente penalizzato da un passaggio a livello.
Veniva dato incarico allo stesso progettista, che era stato
incaricato dalla deliberazione del 1982, di predisporre uno studio
di fattibilità per uno svincolo da realizzarsi appunto all'altezza
del passaggio a livello. Nel settembre del 1986 il progettista ha
presentato due diverse ipotesi di fattibilità: una soluzione A meno
completa e una soluzione B più completa dal punto di vista
viabile.
I sindaci si sono espressi favorevolmente sulla soluzione B,
quella più competa, ma tengo a precisare che l'alternativa era tra
la soluzione A e la soluzione B rispetto al passaggio a livello,
non tra questo svincolo e quel lo a valle di Villeneuve.
Questa è la situazione e, quindi, le preoccupazioni del
Consigliere Torrione, relative alla costruzione di uno svincolo
all'altezza del passaggio a livello, sono perlomeno premature, nel
senso che c'è solo uno studio di fattibilità e solo in un secondo
momento si provvederà ad assegnare degli incarichi per una
progettazione più puntuale. Per ora è ancora tutto da discutere e
da precisare.
Al punto a) dell'interrogazione, che chiede di conoscere "se il
progetto di costruzione di uno svincolo stradale in località
Champagne del Comune di Villeneuve è stato redatto su iniziativa
dell'Amministrazione regionale, oppure del Comune stesso", ho già
risposto dicendo che il progetto di svincolo è di iniziativa
dell'Amministrazione regionale su segnalazione e su richiesta dei
Comuni interessati.
Per quanto concerne il punto b) dell'interrogazione, devo dire
che non è esatto parlare di "progetto regolarmente approvato",
sebbene esista un progetto che è definito in tutti i particolari.
Tuttavia c'è il fermo intendimento di predisporre uno svincolo
anche a valle di Villeneuve e non è detto che debba essere
necessariamente quello che è già stato progettato, per cui la
situazione è ancora fluida e la si intende affrontare in maniera
globale.
Nel contempo, però, riteniamo di dover tener nel debito conto
quanto chiede l'interrogante al punto d) e cioè "se la Giunta
regionale ha valutato il fatto che la costruzione dello svincolo in
località Champagne sarebbe altamente lesiva degli interessi
commerciali e turistici del Comune di Villeneuve, provocandone il
totale isolamento e quindi un lento ma inesorabile declino".
Al punto c) penso di avere già risposto dicendo che esiste uno
studio di fattibilità che però deve ancora essere studiato e
valutato con precisione, insieme a tutto quello che ne può
conseguire, proprio perché la zona, con il passaggio della ferrovia
e dell'autostrada più a monte, esige un'attenzione particolare
anche per la presenza dei terreni agricoli.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Dico subito che mi dichiaro
soddisfatto delle risposte che mi sono state appena fornite
dall'Assessore. Mi fa piacere constatare che la situazione è ancora
fluida, perché noi, come Gruppo, pensavamo che fosse ormai
consolidata e che si ipotizzasse l'abbandono dello svincolo sud (lo
chiamo così per comodità di individuazione) per progettarne uno più
complesso in località Champagne di Villeneuve.
Colgo questa occasione per valutare positivamente una
affermazione dell'Assessore, non di secondaria importanza, legata
al passaggio dell'autostrada. Io credo, infatti, che tutto il
problema di Villeneuve debba essere rivisto in quest'ottica ed in
questo quadro, perché il Comune deve salvaguardare i propri
interessi di tipo turistico e commerciale.
Non diciamo questo perché preferiamo che lo svincolo debba
essere localizzato a sud, ma perché riteniamo eccessivo un doppio
svincolo, pur riconoscendo la reale esigenza di dare a Villeneuve
un accesso più agevole, e l'opportunità che venga eliminata
l'attuale zona di difficile traffico situata lungo la Statale 26,
verso l'imbocco delle Valli di Rhêmes e di Valsavarenche, dove la
presenza di un passaggio a livello determina una situazione di
notevole pericolo e della quale noi ci rendiamo effettivamente
conto.
Poiché si è ancora allo studio di fattibilità, credo che si
possa trovare una soluzione adeguata alla sistemazione del
passaggio a livello e che, per quanto riguarda il problema dello
svincolo sud, si possa recuperare anche quel progetto, che, come ha
detto l'Assessore, pur non essendo stato ancora stato approvato
dalla Giunta, è già definito in tutti i suoi particolari. Sarebbe
positivo poter conciliare le due cose, altrimenti si potrebbe
scegliere la soluzione meno penalizzante per il Comune di
Villeneuve, senza con questo voler sostenere la tesi che il
traffico debba per forza di cose attraversare il paese, con tutti i
vantaggi e gli svantaggi che ciò comporta.
Ringrazio l'Assessore e rinnovo la mia soddisfazione per le
risposte che mi sono state fornite. Grazie.
