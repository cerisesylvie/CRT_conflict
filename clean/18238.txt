Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 1331 del 24 maggio 2000 - Resoconto
OGGETTO N. 1331/XI Progetto per l'accessibilità ambientale
del Centro studi "Prisma" di Belluno denominato "Per un mondo tutto
tondo". (Interrogazione)
Interrogazione Richiamata la deliberazione di Giunta
regionale n. 1213 del 17 aprile 2000, avente per oggetto
"Approvazione della parte relativa all’informazione
alla popolazione, predisposta a cura del Centro Studi "Prisma" di
Belluno, del progetto triennale di interventi coordinati per
l’accessibilità ambientale denominato "Per un mondo
tuttotondo" di cui alla D.G.R. n. 4020 del 9.11.1998. Impegno di
spesa";
Considerato che da diverso tempo, in diverse strutture pubbliche
le legislazioni vigenti obbligano, già in fase progettuale, ad
adoperarsi al fine di eliminare le barriere architettoniche, in
modo da rendere tali strutture giustamente accessibili anche ai
disabili;
Preso atto che è comunque opportuno informare, soprattutto le
giovani generazioni in merito alla questione,
nell’ottica di una totale integrazione nel
quotidiano da parte dei disabili;
i sottoscritti Consiglieri regionali
Interrogano
la Giunta regionale per conoscere:
1) come si sviluppa nel dettaglio il progetto "Per un mondo
tuttotondo", con l’esposizione di come e dove
verranno realizzati detti interventi;
2) la situazione dettagliata nella nostra regione, per quanto
riguarda le strutture pubbliche, dell’abbattimento
delle barriere architettoniche, nel rispetto dei principi
ispiratori del progetto "Per un mondo tuttotondo".
F.to: Lanièce - Collé
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Il Progetto triennale "Per un mondo tutto
tondo", approvato dalla Giunta regionale con proprie deliberazioni
n. 4.020 del 9 settembre 1998 e n. 1.213 del 17 aprile 2000,
prevede la realizzazione di alcuni interventi predisposti ed
effettuati dal Centro studi Prisma di Belluno, articolati come
segue:
- ideazione e produzione di uno spot di 30 secondi che verrà
trasmesso sulle reti televisive regionali, sono in fase di
definizione gli accordi per la messa in onda del medesimo;
- la mostra fotografica didattica educativa dal titolo "Dalla
carrozzina di Garibaldi al microchip" realizzata in 10 copie,
completa del sussidiario descrittivo indirizzata agli enti locali e
alle scuole, inerente gli ausili tecnologici, l'accessibilità e
l'autonomia e sarà esposta in modo itinerante nelle varie strutture
che daranno la disponibilità dei locali, si stanno prendendo in
questo momento accordi in merito;
- interventi didattico-educativi dal titolo "Giacomino
giramondo" da effettuare nelle scuole materne, elementari, medie
inferiori e superiori sono da programmare e calendarizzare da parte
delle scuole e potranno essere effettuati solo a partire dal
prossimo anno scolastico 2000-2001 visto l'imminente termine di
quello in corso; a conclusione di tali interventi verrà organizzata
la manifestazione finale "Una piazza tutta tonda" durante la quale
saranno esposti anche gli elaborati e i prodotti redatti nelle
scuole;
- sono state inviate le lettere per l'iscrizione al corso di
aggiornamento e approfondimento "L'uomo nella città accessibile,
educarsi all'accessibilità" rivolto ad architetti, geometri,
ingegneri, periti edili, insegnanti di materie inerenti la
progettazione, medici igienisti.
Tale corso, che sta avendo un grosso successo rispetto alle
previsioni iniziali, è modulato su tre livelli ed è programmato nei
seguenti giorni:
- corso di 1° livello: 36 ore, 24 sessioni, 1° modulo: venerdì 6
e sabato 7 ottobre 2000, 2° modulo: venerdì 13 e sabato 14 ottobre
2000, 3° modulo: venerdì 10 e sabato 11 novembre 2000;
- corso di 2° livello: 18 ore, 12 sessioni, 1° modulo: venerdì 9
e sabato 10 marzo 2001, 2° modulo: venerdì 23 e sabato 24 marzo
2001;
- corso di 3° livello: 18 ore, 12 sessioni, 1° modulo: venerdì 4
e sabato 5 maggio 2001, 2° modulo: venerdì 18 e sabato 19 maggio
2001.
Si sta svolgendo dall'anno scorso l'attività di supervisione
tenuta da un'esperta sui progetti presentati all'Ufficio
accessibilità con verifica della loro congruità, della loro
regolarità ed opportunità in applicazione delle norme in materia di
barriere architettoniche con verifiche di soluzioni progettuali per
garantire un adeguato livello qualitativo di accessibilità alle
strutture pubbliche e private.
Concludo su questo punto dicendo che sono molto soddisfatto
personalmente così come lo sono le strutture dell'Assessorato
competente rispetto a questa supervisione del Centro studi Prisma
di Belluno conosciuto in tutta Italia e fuori di essa per la sua
alta professionalità e sono molto soddisfatto della qualità del
lavoro svolto dal Dott. Porcueddu, Responsabile del Centro
portatori di handicap in carrozzella che sta portando l'esperienza
del Progetto "Per un mondo tutto tondo" in tutta Europa.
Ultimamente ha relazionato su questa esperienza in Belgio e mi
riferisce, nel corso di incontri periodici che abbiamo, che il
riscontro è molto positivo. Si temeva all'inizio che ci fosse poca
rispondenza da parte del mondo dei professionisti in Valle, abbiamo
fatto una grossa opera di "lobbing" per invitare tutti a
partecipare a questi corsi perché siamo convinti che solo la
preparazione e la professionalità possano evitare di commettere
errori come sono stati commessi in questi ultimi anni dal punto di
vista puramente progettuale.
E proprio per allacciarmi alla seconda domanda che chiede:
"la situazione dettagliata nella nostra regione, per quanto
riguarda le strutture pubbliche, dell'abbattimento delle barriere
architettoniche?
", devo dire che non esiste. Non abbiamo una
situazione di tutte le strutture pubbliche ed è uno degli obiettivi
del Progetto "Per un mondo tutto tondo".
Abbiamo la situazione dei progetti che sono stati presentati
dalle varie amministrazioni, enti locali, comuni, comunità montane,
di tutte le strutture aperte al pubblico, dalla parrocchia al
cinema o al teatro e di quelli che sono stati finanziati grazie
alla legge regionale, ma non abbiamo la situazione patrimoniale né
della Regione né tanto meno degli enti locali, riguardanti delle
fiches tecniche rispetto all'idoneità o meno per quanto riguarda
l'abbattimento delle barriere architettoniche.
Di certo il Consigliere Lanièce potrà rivolgersi direttamente
agli enti locali e alle comunità, ma se è vero, come è vero, che
grossissimi sforzi sono stati svolti "in primis" dal Comune di
Aosta che ha preparato anni fa un piano di abbattimento delle
barriere architettoniche per le strutture pubbliche e per la
viabilità, marciapiedi, semafori e via dicendo, e sono lavori già
messi in atto in alcune parti, per altri comuni si è puntato
essenzialmente alla messa a norma degli edifici comunali in quanto
tali e delle scuole.
Rimangono da fare altri interventi, ma non abbiamo la situazione
aggiornata sottomano anche se li sensibilizziamo ogni anno a
presentare domande per l'applicazione della legge regionale di
finanziamento sulle barriere architettoniche, pertanto da questo
punto di vista non sono in grado di rispondere puntualmente alla
seconda domanda che è stata posta dal Consigliere Lanièce.
Presidente
La parola al Consigliere Lanièce.
Lanièce (Aut)
Prendo atto della risposta che ci ha fornito
l'Assessore.
È chiaro che la conoscenza delle problematiche quotidiane, unita
anche ad una sorta di educazione civico-sociale, soprattutto per
quanto riguarda i giovani studenti valdostani e non, rappresenta
una chiara crescita socio-culturale per la nostra Regione.
Con questa premessa, che ribadisce la mia posizione favorevole
nei confronti dell'iniziativa "Per un mondo tuttotondo", ho
comunque voluto presentare questa interrogazione per conoscere nei
dettagli questo interessante progetto nell'ottica di capire i
percorsi didattici, formativi ed educativi di tale iniziativa, che
si basa sul concetto di considerare l'accessibilità come
presupposto per l'autonomia della persona disabile in una società
integrata.
Dalla risposta che ci ha fornito l'Assessore si evince che il
progetto sta andando avanti, dovrebbe terminare entro il 2001 visto
che alcune delle iniziative inizieranno ad ottobre, per quanto
riguarda le scuole i vari incontri inizieranno nell'anno scolastico
2000-2001 e poi anche gli incontri con i professionisti inizieranno
a partire da ottobre 2000 per finire a maggio 2001.
Ci auguriamo che questo progetto vada avanti anche perché,
ripeto, è un progetto molto interessante sul quale c'è la piena
condivisione da parte mia e del gruppo a cui appartengo.
Ho voluto chiedere anche qual è la situazione attuale in Valle
per quanto riguarda l'abbattimento delle barriere architettoniche
nelle strutture pubbliche, anche perché alla fine ciò che conta
realmente sono i fatti concreti e non gli intendimenti.
L'Assessore ha detto che purtroppo non ha una situazione
dettagliata per quanto concerne la nostra regione, però mi sembra
di aver capito che c'è la volontà di andare in questa direzione e
di approfondire al più presto, nella nostra Regione, la situazione
globale per quanto riguarda l'abbattimento delle barriere
architettoniche, perché prendere iniziative ed avere buoni
intendimenti è positivo, però quello che conta sono i fatti
concreti e cioè quello che si fa realmente nella nostra Regione e
nei vari comuni per eliminare le barriere architettoniche e rendere
accessibili gli edifici sia pubblici che privati.
Ho sottomano una delibera recente della Giunta regionale del 17
aprile nella quale viene determinato il fabbisogno regionale per
l'anno 2000 concernente l'eliminazione delle barriere
architettoniche dagli edifici privati, fabbisogno determinato in
base alle domande pervenute; però a mio avviso per individuare un
reale fabbisogno generale bisogna disporre della situazione
generale degli enti dove sono presenti queste barriere
architettoniche.
Occorre studiare delle metodologie in modo che nei prossimi anni
si possa avere di fronte una situazione globale per poter poi
scrivere delle delibere come questa, dove però a monte della
determinazione del fabbisogno regionale c'è uno studio globale
della situazione regionale relativa alla presenza di barriere
architettoniche negli edifici valdostani.
