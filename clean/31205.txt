Classificazione
ORDINE PUBBLICO - FORZE ARMATE



Oggetto del Consiglio n. 400 del 25 febbraio 2009 - Resoconto
OGGETTO N. 400/XIII - Interpellanza: "Riflessi dell'attuale
situazione del Centro per la giustizia minorile di Torino sulla
comunità valdostana".
Interpellanza
Ricordato che con Decreto del Ministero della Giustizia del 2
agosto 2007 è stata istituita presso la sede della Regione Valle
d'Aosta la "Sottocommissione Tecnica Minorile";
Ricordato inoltre che il Decreto Ministeriale è stato l'atto
amministrativo che ha permesso l'avvio dell'operatività di una
specifica Commissione tecnica regionale per la Valle
d'Aosta;
Evidenziato che alla Commissione, tra gli altri, è affidato
il compito di "collaborazione con il Centro per la Giustizia
minorile per programmare e coordinare le prestazioni a beneficio
dei minori della Valle d'Aosta, erogate dai servizi del Centro e
dai servizi della Regione e degli enti locali valdostani; come
recita la deliberazione della Giunta regionale n. 1173 del 4 maggio
2007;
Preoccupati dalle dichiarazioni rilasciate in un recente
incontro pubblico dal dirigente del Centro per la Giustizia
minorile di Torino dottor Antonio Pappalardo: "I fondi complessivi
sono sufficienti a garantire l'attività, detentiva e rieducativa,
solo per il primo trimestre. Poi chiudiamo."
il sottoscritto Consigliere regionale
Interpella
l'Assessore competente per conoscere:
1) se la drammatica situazione del Centro per la Giustizia
minorile evidenziata dal dirigente può avere riflessi negativi
anche per la comunità valdostana;
2) se ritiene utile relazionare nella Commissione competente
sull'attività fino ad oggi svolta dalla Commissione tecnica
regionale e sugli interventi in favore dei minori valdostani
soggetti a procedimenti penali.
F.to: Rigo
Président
- La parole au Conseiller Rigo.
Rigo (PD)
- Grazie, Presidente. I centri per la giustizia
minorile istituiti ai sensi del decreto legislativo n. 272/1989
sono strutture amministrative di solito ubicate presso ogni
tribunale dei minorenni e finalizzate alla gestione dei servizi
rivolti ai minori in stato di custodia penale esterna.
Relativamente ai servizi messi a disposizione dagli utenti,
l'erogazione di alcuni di essi dipende dal Centro, mentre altri
sono gestiti a cura degli enti locali, delle province e resi
accessibili tramite convenzioni stipulate fra il Centro e l'ente.
Il coordinamento fra i servizi erogati nell'ambito del Centro e
quelli erogati dagli enti locali è assicurato dalle Commissioni
regionali previste dal decreto citato. Fino a poco tempo fa, per la
presa in carico di minori valdostani interessati da procedimenti
penali o a rischio di coinvolgimento in attività criminose era
necessario ricorrere all'intervento del Centro per la giustizia
minorile per il Piemonte e la Valle d'Aosta e alla relativa
Commissione tecnica, che era appunto Piemonte e Valle d'Aosta. Con
lo scopo di dare maggiore rilevanza alle attività e all'impegno
messi in campo dai servizi della nostra Regione e di consentire
quindi un maggiore e più positivo coordinamento fra i servizi
territoriali valdostani, ovviamente rispetto alla più grande e più
vasta realtà del Piemonte, è stata istituita presso la sede della
Regione Valle d'Aosta la Sottocommissione tecnica minorile, una
Commissione operativa dal 2 agosto 2007, a cui è stato affidato il
compito fra gli altri del coordinamento delle attività di quel
sistema integrato dei servizi nell'area minorile e degli interventi
erogati a favore dei minori valdostani presenti sul territorio
regionale, soggetti a procedimenti penali e di collaborazione con
le comunità che ospitano minori valdostani. Con la costituzione
della Commissione quindi è stato fatto un passo in avanti
importante in direzione della creazione o, meglio, del
potenziamento di quel sistema di interventi a rete volto a
migliorare le condizioni di vita dei minori e dei giovani, con
particolare attenzione alle azioni di informazione e prevenzione
dei cosiddetti "rischi di devianza". Ecco perché, Assessore,
abbiamo letto con preoccupazione articoli che riportavano il senso
di una conferenza stampa promossa dal Direttore del Centro per la
giustizia minorile di Torino, dott. Antonio Pappalardo.
"Con le
risorse che quest'anno ci ha affidato il dipartimento..."
-
sono le parole del Dirigente del Centro -
"... non si riuscirà a
sostenere i costi vivi; io non decido, gestisco e con i tagli che
vanno dal 30 al 60% rispetto al 2008 c'è poco da gestire"
. Non
è un caso, una provocazione, ma il Responsabile aveva intitolato il
documento di previsione di spesa: "
Programmazione impossibile,
reinserimento, rieducazione non sono possibili senza fondi
.
È una questione di sicurezza sociale..."
- riporto
l'affermazione fatta ancora dal dott. Pappalardo -
"... le
statistiche dicono che i minorenni trattenuti in carcere hanno il
67% di probabilità di recidiva, mentre questo succede solo al 5% di
chi è seguito a casa dai servizi sociali"
.
Con questa interpellanza vogliamo conoscere se la programmazione
e sperimentazione di progetti operativi integrati, se il
monitoraggio dei progetti innovativi, se la sollecitazione di
proposte dal territorio, se la formulazione di intese operative
finalizzate all'individuazione di percorsi comuni e di metodologie
di lavoro integrati, così proprio come recita il decreto del
Ministro della giustizia, individuando compiti e finalità della
Sottocommissione tecnica minorile, che però dipende sempre dal
Centro di Torino, saranno ancora azioni possibili, oppure se le
difficoltà denunciate dal Direttore del Centro coinvolgeranno anche
la nostra Regione.
Attendiamo fiduciosi la risposta dell'Assessore Lanièce.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Grazie al collega Rigo,
che mi permette di illustrare in Consiglio un servizio importante
che le politiche sociali stanno portando avanti nell'ambito di un
settore così delicato come la giustizia minorile e come la presa in
carico dei minori che sono oggetto di procedimenti giudiziari da
parte dell'Autorità giudiziaria e quindi affidati da parte del
Tribunale dei minori al Servizio delle politiche sociali
nell'ambito minorile.
Innanzitutto avevamo rilevato anche noi questa preoccupazione,
preoccupazione citata dal collega Rigo. Brevemente mi permetto di
sottolineare che vi è il coordinamento dell'attività dei servizi ai
minori erogati dall'amministrazione della giustizia e dai servizi
di assistenza della Regione e degli enti valdostani, ai sensi della
deliberazione n. 272/1989 e della deliberazione di Giunta n.
1173/2007. Oltre alle preoccupazioni espresse dal Direttore che
sono state citate prima, in relazione a quello che sta succedendo
in Valle d'Aosta, si precisa che anche l'assessorato ha preso atto
che la situazione resta difficile; fortunatamente abbiamo dei
numeri molto piccoli, vi sono circa 5 minori all'anno che vengono
interessati da procedimenti penali e finora le ripercussioni dal
punto di vista organizzativo non si sono ancora fatte sentire.
Ne approfitto in questo momento per illustrare quali sono le
strutture dove vengono indirizzati questi minori. Noi proprio
recentemente abbiamo deliberato cinque appalti per i prossimi
cinque anni a favore di queste strutture, aumentando di due servizi
in più rispetto ai tre già presenti e creando un servizio, sempre
per quanto riguarda le strutture residenziali, per una fascia
intermedia dai 9 ai 13 anni e dai 17 ai 21, proprio perché abbiamo
rilevato la necessità di seguire anche i giovani dopo i 18 anni,
per cercare, il più possibile, di accompagnarli nel reinserimento
nella società. Oltre a queste cinque strutture residenziali vi sono
anche due servizi territoriali che sono l'ADE e lo Spazio neutro.
Si tratta di servizi che permettono di gestire a domicilio i casi
che non necessitano di inserimento nelle strutture, però con lo
Spazio neutro si permette un incontro neutro fra i genitori e i
minori che sono stati oggetto di procedimento nell'attività
giudiziaria. Un importante investimento quindi, ricordo cinque
appalti quinquennali che comportano circa 8 milioni di euro di
impegno di spesa, dicevo è un impegno importante, ma crediamo che
per questi 24 giovani attualmente in queste strutture e per gli
altri che sono seguiti, ne valga la pena il recupero. Calcoliamo
poi che ci sono ancora circa 28 minori che sono seguiti in
strutture extraregionali, quindi cerchiamo il più possibile di
assorbire anche in termini di spese, perché seguire extra regione è
più oneroso, fatto salvo i casi che devono essere comunque
mantenuti fuori dalla regione per una serie di motivi legati
all'ordine del procedimento giudiziario. La Commissione regionale
prosegue il suo lavoro anche nel 2009 ed è stata concordata
all'interno della Commissione stessa, la suddivisione in due gruppi
così costituiti: un gruppo prevenzione e un gruppo riparazione. Il
primo è costituito da un rappresentante dell'Ufficio minori e
politiche giovanili, da un rappresentante del Tribunale dei minori,
da un rappresentante della Polizia municipale di Aosta, da un
rappresentante degli Enti locali, da un rappresentante della
Direzione turismo e sport, uno del Servizio legislativo scolastico,
uno dell'Agenzia regionale del lavoro, due rappresentanti delle
Forze dell'ordine (uno della Questura e uno dei Carabinieri) e un
rappresentante dell'Azienda USL; questo è il gruppo che attualmente
sta lavorando di più. Vi è poi un gruppo riparazione che agisce nel
momento in cui è avvenuto il fatto sul minore, quindi cerca di
seguire il minore nell'inserimento delle strutture; è costituito da
un rappresentante del Servizio famiglia della Polizia municipale
sempre del Tribunale dei minori degli enti locali, un
rappresentante della Direzione turismo e sport, un rappresentante
del Servizio legislativo scolastico, un rappresentante dell'Agenzia
regionale del lavoro. Come ho detto prima, attualmente è stata
privilegiata l'attività di prevenzione proprio per i rischi di
devianza che ci sono comunque anche nella nostra società.
Come ho detto prima, sul territorio regionale sono già presenti
diverse iniziative volte alla prevenzione dei comportamenti
devianti messi in atto dalle forze dell'ordine, che hanno coinvolto
prevalentemente la scuola, quindi interventi formativi sulla
legalità, sulla perseguibilità anche in età minore, sul
comportamento relativo al Codice della strada. Il gruppo si è posto
la finalità di giungere al monitoraggio di un coordinamento
regionale delle iniziative in atto, di coinvolgere altri ambiti
dove operare a livello preventivo, ad esempio il mondo dello sport
e di impostare la valutazione delle effettive ricadute di tali
iniziative.
Président
- La parole au Conseiller Rigo.
Rigo (PD)
- Ringrazio veramente l'Assessore per
l'attenzione dimostrata e per l'esauriente risposta. Mi conforta il
fatto che l'Assessore, gli uffici stiano seguendo con attenzione la
situazione, che deve preoccupare tutti, di Torino e mi conforta
altresì il fatto che i funzionari, gli operatori incaricati di
seguire questa problematica difficile e pure importante in una
piccola realtà come la Valle d'Aosta, perché anche i piccoli numeri
in una piccola realtà possono essere sconvolgenti, sono impegnati
quotidianamente con passione e con un impegno lodevole.
Credo sia importante governare questi processi e ha fatto bene
la Sottocommissione a dividersi in gruppi e fa bene la
Sottocommissione a dedicare particolare attenzione alla
prevenzione, perché credo sia uno dei momenti più importanti per
far sì che in questa società, che ha già tanti problemi di
imbarbarimento non venga meno il rapporto dei minori rispetto alla
pubblica amministrazione, fatto questo che può essere sconvolgente
per una piccola realtà come la Valle d'Aosta. I numeri dicono poco,
dicono poco le unità, i numeri che stanno in una mano, ma credo che
attorno a questi numeri vi sia disagio, vi sia tensione, vi siano
rischi di devianza che si possono moltiplicare "enne" volte. Fa
bene quindi l'Assessore a dedicare particolare impegno ed
attenzione a questo delicato settore.
