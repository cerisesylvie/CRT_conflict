Classificazione
ASSISTENZA SOCIALE
Disabili



Oggetto del Consiglio n. 3205 del 6 febbraio 2018 - Resoconto
OGGETTO N. 3205/XIV - Interpellanza: "Iniziative assunte per
la risoluzione delle problematiche riguardanti le persone con
disturbi dello spettro autistico".
Farcoz (Président)
- Point n° 19 à l'ordre du jour. La
parole au collègue Fosson pour l'illustration.
Fosson (AC-SA-PNV) -
Nel nostro compito ispettivo di
Consiglieri ogni tanto ci viene il desiderio di conoscere nel
concreto a che punto siano certe problematiche, sicuramente di non
facile risoluzione, che percorso sia stato fatto e che cosa si
voglia fare nell'immediato futuro.
In particolare sui disturbi dello spettro persuasivo o
dell'autismo - come si dice - abbiamo sempre sollecitato
l'importanza sanitaria sociale di questo tipo di patologia, che ha
diverse origini: si parla di venti tipi di autismo, di una diagnosi
eziologica difficile e non ancora chiara. Chiaramente è in aumento,
forse anche perché le diagnosi sono più precise: la scolarità
precoce e la formazione degli insegnanti permette ora di
diagnosticare come autistici dei bambini che invece prima non lo
erano. Esiste il problema dell'assistenza e della presa in carico
ormai non solo più in età scolare, perché questi scolari oramai
sono cresciuti e diventati adulti, ma la patologia non si esaurisce
con l'età infantile.
Su questo il Consiglio si è già confrontato diverse volte,
abbiamo avuto un'audizione importante con le famiglie il 30 marzo
2016. Ci sono poi delle novità e delle opportunità dal punto di
vista legislativo. A parte le linee guida indicate nel 2012 e la
legge che ha sancito il percorso degli autisti (legge del 18 agosto
2015, n. 134), legge importante che però non prevedeva un
finanziamento, ecco che l'aggiornamento dei nuovi LEA, arrivato
all'inizio del 2017, completa questo quadro e dà la titolarità alla
sanità e non al sociale per l'assistenza a questo tipo di
pazienti.
Anche in funzione di questa novità e di questo passo avanti
fatto dal Sistema sanitario nazionale, noi vogliamo sapere che cosa
è stato messo in moto soprattutto per l'affronto sanitario del
problema, perché dovrebbe essere gratuito. È quanto veniva
richiesto in modo insistente dai genitori in quell'audizione del
marzo 2016. Tra l'altro volevamo sapere come si intende procedere,
dato che l'appalto del centro diurno Myosotis è in scadenza, e se
si intenda aumentare la ricezione dei posti e l'offerta sanitaria.
A parte questo, vorremmo anche sapere se si può pensare ad un testo
di legge. Come sappiamo, abbiamo un testo di legge sull'autismo
sulla scuola, ma manca ancora quello sulla sanità, ed è una
richiesta dei genitori. Altre Regioni, come il Molise, su questo
hanno legiferato di recente.
Président
- La
parole à l'Assesseur Bertschy pour
la réponse.
Bertschy (UVP) -
Collega Fosson, il tema che porta in
aula ha visto impegnate le varie componenti politiche, attraverso
la rappresentanza in V Commissione del Consiglio regionale, in un
tempo (marzo 2016) in cui le famiglie ci avevano sollevato e anche
un po' sottolineato la situazione critica che stavano vivendo
nell'attesa di una presa in carico politica, ancor prima che
sanitaria e sociale, delle loro difficoltà e delle attenzioni che
si aspettavano dall'istituzione. Devo dire che c'è stato un bel
percorso di crescita, soprattutto delle famiglie. L'associazione
regionale ha saputo costruire un clima di dialogo al suo interno e,
allo stesso tempo, aprire un confronto serrato sui vari temi con
l'Amministrazione regionale. Abbiamo lavorato in questa direzione
anche in questi mesi. Questo confronto ha portato, dopo numerose
riunioni con tutti i soggetti portatori di interesse e interessati
ad occuparsi del problema (l'Azienda, le associazioni, le famiglie,
noi come Assessorato e i vari dirigenti), ad un'importante
delibera: la n. 1632 del 20 novembre 2017 ("Programma regionale di
interventi a favore delle persone con disturbi dello spettro
autistico 2018/2020"). In tale delibera - presentata congiuntamente
con l'Assessorato dell'istruzione - si definiscono i programmi di
lavoro di questo triennio e, soprattutto, le modalità di
intervento. È una delibera che prevede la costituzione di un tavolo
di coordinamento e di monitoraggio - recentemente approvato con il
provvedimento dirigenziale - che avrà il compito di verificare lo
stato di attuazione della delibera e del programma annesso, di
proporre azioni di miglioramento per la ricerca scientifica, di
coordinare e facilitare le azioni di formazione in fase di
costituzione. Si riunirà con cadenza mensile e soprattutto cercherà
di portare avanti tutti gli interessi sanitari, scolastici,
familiari, tutto quello che è giusto per fare un serio percorso di
crescita rispetto al lavoro che ci si è imposti di fare.
I nuovi LEA, approvati con il decreto del 12 gennaio 2017, hanno
dedicato un apposito articolo all'autismo in cui si indicano in
maniera chiara le prestazioni di assistenza sanitaria che vanno
garantite agli assistiti affetti da tale patologia. L'Azienda ha
quindi redatto ed approvato il suo percorso diagnostico terapeutico
assistenziale a favore delle persone affette da disturbo dello
spettro autistico e qui sono state declinate la presa in cura di
pazienti, la diagnosi e le varie azioni da mettere in campo. Ci
sono azioni che in particolare è bene ricordare, perché già in
atto. Intanto è stipulato un accordo con i pediatri di libera
scelta che ha definito le modalità di segnalazione dei casi
sospetti per una diagnosi più precoce possibile dei disturbi dello
spettro autistico. È in fase di organizzazione il centro unico per
la diagnosi di autismo, formato da professionisti esperti nella
materia, che fungerà da punto d'ingresso del percorso. Nell'area
territoriale dell'Azienda è stato assunto un educatore
professionale che sta sperimentando la funzione di
case
manager
per gli aspetti abilitativi dei minori, mentre per
l'area adulti è stato identificato un professionista di riferimento
per questa tematica. Sono state infine coinvolte le strutture
private accreditate che si occupano di educativa territoriale per i
pazienti psichiatrici, per garantire ore di assistenza sul
territorio agli utenti adulti e per l'integrazione della frequenza
presso il centro diurno.
Sul "come si intende procedere in relazione alla scadenza del
prossimo appalto del centro", che oggi dà risposte al servizio, sia
nella fase precedente che in questi ultimi mesi, noi abbiamo
raccolto le osservazioni critiche da parte delle famiglie rispetto
ad alcune difficoltà, anche ad alcune esigenze pratiche non solo di
tipo sanitario e sociale, e stiamo collaborando con loro per
organizzare un nuovo capitolato d'appalto. Abbiamo recepito
singolarmente e collettivamente sia dalle famiglie che dalle
associazioni le loro indicazioni, e queste saranno le indicazioni
che utilizzeremo per costruire la nuova gara d'appalto al fine di
renderla il più coerente possibile alle esigenze rappresentate. Si
sta lavorando soprattutto per far sì che siano coinvolte tutte le
figure professionali e su tutto quello che le famiglie hanno
lamentato come carenza, sull'organizzazione degli orari di
servizio, sulle difficoltà degli utenti che arrivano da territori
più distanti poiché all'interno delle ore di servizio disposte
vengono conteggiate le ore di viaggio. Oltre ad una valutazione di
tipo tecnico da parte dei dirigenti, è quindi in corso anche un
recepimento di queste indicazioni. Nelle more della nuova gara
d'appalto è previsto di recepire alcune di queste segnalazioni per
dare continuità all'attuale servizio, in attesa della nuova
organizzazione e della nuova gara. Credo che la cosa più importante
sia stata proprio quella di permettere un'osservazione critica e
allo stesso tempo competente da parte di tutti i soggetti; è stata
riportata al tavolo tecnico che, oltre ad una valutazione sul
programma 2018/2020, lavorerà anche per far sì che i servizi
residenziali rispondano al meglio alle esigenze delle famiglie.
Per quanto concerne la terza domanda, è evidente che l'atto
conclusivo del lavoro che stiamo svolgendo si potrà tradurre in una
legge, ma riteniamo utile dare il tempo al tavolo tecnico,
costituito con delibera, di esprimere le valutazioni sul lavoro in
atto, sulla legislazione che oggi è di riferimento, per produrre
un'osservazione politica che permetta, alla fine di questo
percorso, di legiferare in maniera più coerente possibile con i
bisogni del territorio valdostano. È un obiettivo da raggiungere,
come è un obiettivo da raggiungere il concretizzare quello che da
qualche giorno non è più un sogno ma una realtà ormai conclamata:
la nascita della fondazione "Cascina del Castello", che ci
permetterà di avere un riferimento con l'associazione e con la
fondazione per sostenere un progetto che è un grandissimo obiettivo
per tutti e per l'Amministrazione regionale tutta, ancor prima per
le famiglie. Tale centro dovrà diventare una struttura residenziale
e vedrà coinvolti più Assessorati (quello della sanità, del
bilancio, dell'agricoltura, l'Amministrazione regionale tutta) per
far sì che si possa realizzare una
fan community
destinata
ai giovani adulti affetti da sindrome dello spettro autistico. Nei
prossimi giorni lavoreremo alla definizione di un accordo di
programma e di tutto il progetto che ne conseguirà.
Président
- La parole au collègue Roscio pour la
réplique.
Fosson (AC-SA-PNV) -
Questo è un problema difficile, su
cui avevamo raggiunto anche un'intesa politica su come
procedere.
Assessore, era soprattutto sua convinzione personale, ma anche
mia e di tutti gli altri, che l'autismo fosse un'urgenza da
risolvere in tempi brevi, e sa che linee guida ci sono dal 2012.
Noi avevamo fatto qua ad Aosta una giornata molto interessante
invitando il professore Hanau, colui che ha steso le linee guida a
livello nazionale e, con altri colleghi del Consiglio regionale,
avevamo cercato - perché il problema è poi questo - di tradurre le
linee guida nazionali per dar loro un'applicabilità regionale, in
cui i numeri, per fare un centro residenziale diverso, non ci sono.
Le linee guida ci sono, c'è una legge nazionale molto precisa, però
mancava il finanziamento che è arrivato con i LEA a gennaio 2017,
come ha detto lei. Forse allora bisognerà anche dire che potevamo
tutti insieme fare qualche cosa di più su questo.
Il centro per l'autismo, per il quale i LEA prevedono un
finanziamento dell'Azienda, non è più una cosa molto difficile da
mettere in piedi. Tra l'altro c'era stato quel malcontento delle
famiglie, si era in una fase di riorganizzazione della Psichiatria
che è andata a buon punto (questa è anche un'occasione per
ringraziare soprattutto la dottoressa Beoni e i suoi collaboratori
per quanto hanno fatto in tale periodo), così come la
Neuropsichiatria infantile era in un periodo di vacanza perché il
dottor Voltolin era andato in pensione. Dato che tutte queste
caselle si sono messe a punto e che ci sono i finanziamenti nei
LEA, si potrebbe mettere in piedi questo centro per l'autismo a
componente sanitaria, forse si poteva fare anche prima, perché le
famiglie continuano ad avere questa urgenza.
Sul bando non ci ha detto nulla, Assessore, e lì c'erano state
molte criticità (anche sollevate da lei) sul precedente bando, ma
poi la cosa si è conclusa abbastanza bene, soprattutto per un
lavoro delle famiglie. Finora non è stato modificato nulla di quel
bando, però forse nel capitolato occorrerebbe prevedere una
presenza sanitaria e aumentare gli orari.
Sul centro agricolo lei ha detto che c'è la fondazione, è stato
corretto, c'è anche il responsabile; purtroppo, però, siamo ancora
lontani da una conclusione perché ci sono problemi nella
costruzione della struttura che non sono ancora superati. Ho letto
a lungo la delibera e sicuramente è un buon intento, anche se poi
al punto n. 6 dice "di dare atto che rimangono in vigore tutte le
previsioni riferite dalla delibera del 23 dicembre 2015 e si
rinviano ad atti successivi della Giunta", ma soprattutto - mi
permetta, Assessore - vengono stanziati 15 mila euro!
Io credo che questo problema vada affrontato, tutti insieme,
assumendoci ognuno le proprie responsabilità, perché ritengo che
abbia una maggiore urgenza di quanto il percorso in questo momento
ha previsto e determinato. C'è un cronoprogramma su cui
probabilmente siamo in ritardo (ma tutti i cronoprogrammi spesso
non sono rispettati), c'è tutta un'indicazione di cose che dovevano
essere svolte nel 2017; la delibera stessa prevede che il tavolo di
lavoro relazioni entro il 31 marzo di ogni anno agli enti che lo
compongono. Le chiederei per favore se si potesse audire la V
Commissione su questo percorso che sta andando avanti e sulle
difficoltà che si incontrano, perché è un problema che abbiamo
definito "di grande urgenza", e quindi più coesione c'è e meglio
è.
Président -
Merci, collègues. Vu l'heure, la séance est
levée. Le Conseil reprendra à 15 heures 30. La séance est
suspendue.
---
La seduta termina alle ore 12:56.
