Classificazione
CONSIGLIO REGIONALE
Attività consiliare d'aula



Oggetto del Consiglio n. 2229 del 4 aprile 2023 - Resoconto
OBJET N° 2229/XVI - Communications du Président du
Conseil.
Bertin (Presidente) -
Alla presenza di 31 consiglieri,
possiamo dare inizio ai lavori del Consiglio regionale. Punto n. 1
all'ordine del giorno.
Il 24 marzo scorso, i gruppi Lega VdA e Forza Italia hanno
depositato una proposta di legge per la disciplina e interventi a
sostegno dei distretti del commercio. L'atto è stato assegnato alla
IV Commissione per competenza e alla II per la compatibilità
finanziaria.
Il 28 marzo, la Giunta ha presentato un disegno di legge sui
termini per la rimozione di strutture amovibili funzionali
all'attività di strutture turistico-ricettive e di esercizi di
somministrazione di alimenti e bevande. L'atto è stato assegnato
alla III Commissione.
Il 29 marzo, l'Ufficio di Presidenza ha depositato il rendiconto
2022 e l'assestamento di bilancio 2023 del Consiglio regionale. Gli
atti sono stati assegnati alla II Commissione.
Ricordo che, come già deciso nella Conferenza dei Capigruppo del
precedente Consiglio, sono abbinati i seguenti punti: 5 e 6; 7 e 8;
22 e 23; 51 e 52. Inoltre, sono state ritirate le iniziative n. 42
e 69.
Il 28 marzo, i componenti di parte regionale della Commissione
Paritetica, Gianluca Bressa e Albert Lanièce, hanno comunicato le
proprie dimissioni dalla Commissione stessa. Le dimissioni sono
state trasmesse al Presidente della Regione per l'avvio della
procedura di sostituzione.
Nella riunione della Conferenza dei Capigruppo di ieri, ho
riferito in merito alla richiesta dei gruppi Lega VdA e PCP di
visionare le schede di votazione utilizzate per l'elezione del
Presidente della Regione nella seduta consiliare di giovedì 2 marzo
scorso. Riassumo, per chiarezza la genesi della richiesta.
Il 2 marzo, dopo le operazioni di spoglio, il consigliere
segretario Jordan, su richiesta del consigliere scrutatore Manfrin,
non ha proceduto alla distruzione delle schede, diversamente da
quanto previsto dall'articolo 90 del Regolamento interno: le schede
sono state quindi sigillate in una busta e custodite in
cassaforte.
A seguito della richiesta dei gruppi Lega VdA e PCP di poter
visionare le schede, il 7 marzo, ho convocato a tal fine una
riunione alla presenza dei Consiglieri scrutatori, del Consigliere
segretario e dei rappresentanti di PCP e Lega. In quella sede, il
consigliere Marguerettaz si è opposto alla richiesta di presa
visione in quanto, secondo lui, si tratta di un'operazione preclusa
ai Consiglieri, posto che le schede possono essere viste, durante
lo spoglio, solo da parte del Consigliere segretario e dei tre
scrutatori.
Vista la pregiudiziale posta dal consigliere Marguerettaz, ho
chiesto di soprassedere per acquisire il parere di un soggetto
terzo. Ho quindi formulato un quesito all'Avvocatura regionale,
posto che nel corso della riunione del 7 marzo era emerso un
potenziale e possibile contenzioso. L'Avvocatura, rilevando invece
di non averne la competenza, non ha ritenuto opportuno formulare un
parere in quanto struttura che si pone in rapporto di dipendenza
funzionale diretta del Presidente della Regione. Ho quindi risposto
all'Avvocatura osservando che la fattispecie del pre-contenzioso
rientra nell'attività di consulenza giuridica di competenza
dell'Avvocatura regionale nei confronti degli organi della Regione,
come previsto dall'articolo 1, comma 2, lettera e), della legge
regionale n. 6 del 2011 e come specificato dalla circolare
dell'Avvocatura stessa trasmessa a tutti i dirigenti
dell'Amministrazione regionale nel marzo 2021. Ho anche precisato
che, nel caso in cui il contenzioso da potenziale diventasse reale,
spetterebbe comunque all'Avvocatura la rappresentanza e la difesa
in giudizio del Consiglio regionale.
Posto che tutta la vicenda ha avuto origine da una deroga al
Regolamento interno, peraltro non decisa all'unanimità dall'aula, e
considerato che la visione delle schede da parte di Consiglieri non
facenti parte del collegio di scrutinio costituirebbe una ulteriore
deroga al Regolamento, in assenza di un parere di un soggetto terzo
come da me richiesto, ho investito della questione la Conferenza
dei Capigruppo. La Conferenza non ha assunto decisioni in
merito.
Nelle giornate di domani e dopodomani mi assenterò per
partecipare, in collegamento da remoto, al Coordinamento delle
Speciali e all'Assemblea plenaria della Conferenza dei Presidenti
delle Assemblee legislative regionali.
Consigliera Erika Guichardaz.
Guichardaz E. (PCP) -
Apprendo dai giornali delle
dimissioni della Paritetica e oggi da lei, quando ieri in
Conferenza di Capigruppo, secondo me, una notizia di questo genere,
calcolando che si parlava del 28 di marzo, almeno così ci ha detto,
forse era degna di nota anche in quella sede. Ci sarà comunque una
mia interrogazione e avremo modo di sviscerare questa
situazione.
Mi sembra che si sia assolutamente dimenticato, invece, di una
nota che le è arrivata sulla questione della divulgazione e della
messa in
streaming
delle Commissioni rispetto a Cime
Bianche, quindi le chiedo se effettivamente ha ricevuto questa nota
e se può rendere edotto il Consiglio rispetto a quanto ha ricevuto.
Sotto questo punto di vista, invito poi l'assessore Bertschy, visto
che le società hanno detto che sono a disposizione per mettere lo
studio sui loro siti, ma aspettano una risposta dall'Assessore.
Avevo ritirato la mia iniziativa al punto n. 69, riguardante il
piano triennale contro la violenza, pensando che ci sarebbe stato
all'ordine del giorno visto che è da mesi che sosta in Commissione;
invece, ieri ho appreso che nell'iscrizione d'urgenza non è stato
messo. Evidentemente non si ritiene urgente portare all'attenzione
e portare in votazione quel documento che, ripeto, sosta da tempo
in Commissione. Stiamo parlando di un fenomeno che purtroppo in
Valle d'Aosta ci vede come regione fra le prime rispetto a questo
fenomeno.
Presidente -
Consigliere Manfrin.
Manfrin (LEGA VDA) -
Mi unisco allo sbigottimento
rispetto alla mancata comunicazione delle dimissioni dei componenti
della Commissione paritetica, rispetto ai quali lei ha avuto
notizia ben prima della Conferenza dei Capigruppo e rispetto ai
quali lei non ha sentito l'esigenza di dovercene mettere a
conoscenza. Ne prendiamo atto e prendiamo atto che l'articolo 43
del nostro Regolamento prevede che lei debba dare comunicazione,
sì, al Consiglio delle comunicazioni ricevute, ma ovviamente la
Conferenza dei Capigruppo è sempre stata ed è evidentemente
tutt'ora il luogo nel quale peraltro si formulano anche le rose da
sottoporre eventualmente alla scelta di questo Consiglio, quindi
lei non ha voluto farne menzione.
Ha fatto menzione però durante la Conferenza di Capigruppo, e la
ringrazio, rispetto alla vicenda che ci vede parlare dei pareri che
lei ha voluto chiedere all'Avvocatura regionale. Io credo che non
sia sottolineato abbastanza, ma lo scorso Consiglio, lei ricorderà,
noi avevamo chiesto di poter discutere di questo argomento. Lo
scorso Consiglio si è svolto il 22 di marzo e il collega Aggravi le
aveva giustamente sottolineato il fatto che, quando c'è stato
l'incontro rispetto alla visione delle schede, lei non ha fatto
menzione, durante quell'incontro, della necessità di richiedere un
parere da parte sua all'Avvocatura e l'ha fatto poi sapere ai
giornali: quindi, già qui abbiamo una prima sgrammaticatura. Ma la
cosa credo peggiore è proprio la risposta che questo dipartimento
le ha dato, perché come già giustamente era stato messo al
corrente, rilasciare dei pareri al Consiglio non è oggetto
dell'Avvocatura, quindi credo che lei, chiedendo un parere
all'Avvocatura, abbia evidentemente sbagliato in pieno e non abbia
preso atto di quello che l'Avvocatura poteva fare.
Però vede Presidente, c'è di peggio, perché nella riunione della
Conferenza dei Capigruppo del 27 di marzo, il sottoscritto - per
fortuna è a verbale - le chiedeva se era arrivata una risposta al
quesito posto, il 27 di marzo, e lei Presidente mi rispondeva di
no. Ieri nelle comunicazioni che ci avete girato, che abbiamo
chiesto, quindi quelle intercorse con l'Avvocatura nelle quali
quest'ultima le diceva che non poteva rispondere a quel quesito,
come giustamente avevamo sottolineato il 22 di marzo, abbiamo preso
atto che la stessa notte è stata mandata al Dipartimento
legislativo, il quale e aveva risposto alle ore undici dello stesso
giorno. Ovviamente eravamo qui in Consiglio e l'avevamo messa in
guardia nel non fare quel tipo di richieste, perché non era nelle
disponibilità e non era nei compiti di questo dipartimento; e lei
non ce ne ha dato comunicazione, Presidente! Lei ha mentito,
dicendo che non era arrivato nulla il 27 di marzo, quando lei il 22
aveva già la risposta del Dipartimento legislativo.
Presidente, ma lei che ha fatto della trasparenza una bandiera
del suo mandato, adesso ci nasconde le cose?! Sperava che
l'Avvocatura mettesse a posto tutto e le rispondesse, così poteva
avere una scusa? Presidente, lei non sta svolgendo un buon servizio
a questo Consiglio, lei lo sta svolgendo in maniera partigiana, non
partigiana nel senso che le mie dirimpettaie ovviamente intendono,
ma interpretando soltanto i voleri di una parte e quindi non in
maniera
super partes
. Questo è evidente, e la figuraccia che
ha fatto con le risposte che le hanno dato lo sottolinea ancora una
volta.
Presidente, ritorni quello che era una volta, ritorni ovviamente
in quello che una volta lei sbandierava come il suo ruolo e provi
ad essere super partes, visto che per una vita si è battuto per
avere un Presidente del Consiglio che rappresentasse l'opposizione
e adesso ovviamente il suo incarico è diventato parte dell'accordo
di maggioranza, con una maggioranza a diciannove. Credo che di
figuracce ne abbia fatte abbastanza,
Presidente -
Consigliere Restano.
Restano (GM) -
Solamente
per correggerla sul primo
punto. Il progetto di legge che riguarda i distretti del commercio
è stato firmato anche dal gruppo Misto, quindi gradirei in futuro
se potesse menzionare anche noi che, ancorché cespugli, siamo
presenti.
Presidente -
Pardon
, mi scuso con il consigliere
Restano per la dimenticanza, mi dispiace.
Per quanto riguarda la questione del possibile
streaming
delle Commissioni, è una competenza esclusiva delle Commissioni
stesse, che nella loro organizzazione possono decidere o meno dello
streaming, vale a dire della Commissione aperta all'esterno.
Per quanto riguarda la questione del parere, l'Avvocatura ha tra
i propri compiti quello di esprimere parere agli organi della
Regione, secondo la legge n. 6 del 2011. Tra gli organi della
Regione vi è anche il Consiglio regionale, quindi non era una
richiesta estemporanea. Peraltro, in passato, su una stessa
questione relativa all'elezione dell'allora consigliere Marquis,
era stata investita l'Avvocatura proprio in tema di elezione, che
aveva portato anche a un ricorso, eccetera.
Per quanto riguarda le lettere, alla richiesta di un parere
dell'Avvocatura, l'Avvocatura stessa, così mi hanno riferito gli
uffici, ha chiesto di mettere a conoscenza e di chiedere anche alla
struttura della Presidenza, per cui tale richiesta è stata inviata
e la risposta è arrivata, come ha detto lei, il giorno del
Consiglio regionale, tra l'altro dopo le comunicazioni del
Consiglio stesso.
Consigliere Manfrin.
Manfrin (LEGA VDA) -
Comprendo che da parte sua ci sia un
certo imbarazzo, però io prenderei atto di quello che ha scritto.
Lei ci dice di avere mandato la nota all'Avvocatura, ma - così, per
osmosi - è stata trasmessa anche al Dipartimento legislativo. In
realtà no, e lo dice lo stesso Dipartimento legislativo! Le leggo
la risposta del 22 di marzo: "Con riferimento al quesito posto a
questa Avvocatura regionale nonché al Dipartimento legislativo e
aiuti di Stato in data 13 marzo 2023". Lei l'ha posto a entrambi,
non ad uno solo e poi l'Avvocatura l'ha preso e ha detto: guarda,
c'è questa richiesta di parere, aspetta che rispondo anche io".
L'ha chiesto lei, Presidente, e lei ha mentito dicendo che non le
era arrivato nulla, durante la Conferenza di Capigruppo. C'è un
verbale: lei dice no! Io le chiedo il 27 di marzo se le era
arrivato qualcosa e lei risponde no; c'è a verbale. Quindi lei ha
mentito, Presidente. Faccia ammenda di quello che ha detto, faccia
ammenda di quello che non ha detto e per una volta prenda atto del
fatto che non è adeguato per quel ruolo.
Presidente -
Come le ho già detto, la richiesta è stata
avanzata all'Avvocatura che ha suggerito o chiesto di estenderla
anche all'Ufficio legislativo. Punto n. 2 all'ordine del giorno.
Non ci sono comunicazioni.
Consigliere Aggravi?
Aggravi (LEGA VDA) -
Presidente, chiedo una breve
sospensione per una riunione dei gruppi di opposizione.
La seduta è sospesa dalle ore 08:55 alle ore 09:18.
Bertin (Presidente) -
Consigliere Aggravi.
Aggravi (LEGA VDA) -
Per dare conto delle motivazioni di
questa sospensione. I gruppi di minoranza hanno voluto fare sintesi
di quelle che sono state le risposte e le non risposte ricevute
questa mattina su una serie di argomenti, prima di tutte la
questione dei pareri, prendendo tra l'altro atto di uno strano
gioco di scaricabarile su una Conferenza di Capigruppo che non ha
iniziato questo problema, e rilanciamo il fatto che chi deve
risolvere questa cosa sia
in primis
lei.
Sul fatto che non ci ha dato conto, e questa è un'altra mancanza
di trasparenza, delle motivazioni che hanno portato due membri di
uno dei più importanti organi dell'autonomia valdostana, la
Commissione paritetica, a capire perché costoro si sono dimessi. Su
questo sinceramente chiederei a lei o al presidente Testolin, che
tra l'altro non ha fatto nessun tipo di comunicazione, di dare
conto al Consiglio e ai consiglieri del perché si siano dimesse
queste due persone, che possono averlo fatto per motivi personali,
ma se ci sono altri motivi è giusto che comunque sia data
trasparenza all'organo che, tra l'altro, poi ha anche contribuito a
fare quella scelta, ognuno per la sua parte.
E poi anche per prendere atto, ripeto, del suo comportamento e
del suo agire. Su questo punto i gruppi di minoranza nelle prossime
ore agiranno e presenteranno quello che c'è da presentare. Quindi,
annunciamo un'azione che arriverà nelle prossime ore.
Rilancio e richiedo sinceramente contezza del perché due membri
della Commissione paritetica si siano dimessi.
Presidente -
Io le posso, se vuole, girare le lettere
delle dimissioni, ma più di questo... Le posso girare le lettere
delle dimissioni, se vuole: sono pubbliche, sono protocollate.
