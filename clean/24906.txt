Classificazione
CASA DA GIOCO



Oggetto del Consiglio n. 207 del 13 novembre 2008 - Resoconto
OGGETTO N. 207/XIII - Approvazione di mozione:
"Predisposizione di un progetto di sviluppo economico della Casa da
gioco di Saint-Vincent".
Mozione
Premesso che il Casinò di Saint-Vincent rappresenta una fonte
economica molto importante per tutta la Valle d'Aosta;
Visto che nella riunione della IV
a
Commissione
consiliare del 12.08.2008, il Presidente della Regione, dopo aver
presentato il nuovo amministratore unico della casa da gioco,
assicurava i componenti della stessa Commissione che entro il mese
di ottobre sarebbero state portate in Consiglio regionale le linee
di indirizzo della Casa da gioco, al fine di esporre la strategia
di rilancio del Casinò di Saint-Vincent;
Tenuto conto che gli introiti della casa da gioco al mese di
ottobre sono passati da € 92.968.761 del 2007 ad € 81.304.965 del
2008 con un calo percentuale del 12,55;
Considerato che il calo degli ingressi alla casa da gioco,
calcolato al mese di ottobre, tra il 2008 ed il 2007 è stato di
44.539 clienti, pari ad un calo percentuale del 9,19%;
Considerato che al mese di giugno 2008 le minori entrate
segnavano - 6.499.046,25 (pari all'11,40%) e che ad ottobre le
stesse raggiungevano - 11.643.304,10 (peggioramento sino ad
arrivare al 12,55%);
Il Consiglio regionale
Impegna
Il Presidente della Regione e/o l'Assessore al Bilancio,
Finanze e Patrimonio a presentare entro il mese di novembre al
Consiglio regionale ed alla IV
a
Commissione consiliare
il progetto di sviluppo del Casinò di Saint-Vincent, in quanto
elemento fondamentale per lo sviluppo economico della stessa Casa
da gioco.
F.to: Chatrian - Bertin - Cerise Giuseppe - Louvin - Morelli
Patrizia
Presidente
- La parola al Vice-presidente Chatrian.
Chatrian (VdAV-R)
- Grazie, Presidente. Cercherò di
illustrare la mozione presentata dal nostro gruppo: dopo il punto
43 appena discusso e dopo le tante riflessioni fatte per il domani,
per la programmazione, per la pianificazione sulle opportunità,
sulle tante risorse economico finanziarie da gestire, sulle
disponibilità che il nostro sistema Valle d'Aosta ha e può
programmare. Tre mesi fa, cari colleghi, la IV Commissione audiva
il nuovo amministratore unico a seguito di modifiche legislative. E
proprio in IV Commissione i vari commissari chiedevano al
Presidente della Regione e al Presidente della IV Commissione gli
intendimenti, gli indirizzi, le linee strategiche, il piano di
rilancio, il c.d. piano di ristrutturazione.
Tre mesi sono passati, in questi tre mesi l'opposizione, il
nostro gruppo non ha fatto iniziative per quanto riguarda la casa
da gioco, perché in IV Commissione si è detto nel mese di ottobre
aspettiamo un nuovo piano di ristrutturazione. Non si è parlato di
piano di rilancio, ma si è detto un nuovo piano di
ristrutturazione. Si usciva, mi ricordo, nel mese di luglio dai
primi sei mesi drammatici, dove i cali erano superiori al 10%, i
cali di introiti nei primi sei mesi, e nel mese di settembre il
Consiglio aveva approvato il bilancio della casa da gioco e io da
neofita, da Consigliere come tanti altri che avevano iniziato
l'esperienza in questa nuova legislatura, nel mese di luglio avevo
fatto qualche riflessione insieme a voi colleghi. Avevamo
analizzato le altre case da gioco, il mantenimento del mercato e il
resumée era stato che Campione manteneva il mercato negli ultimi
sette anni, Sanremo manteneva e incrementava il mercato, Venezia
incrementava il mercato e Saint-Vincent negli ultimi sette anni
aveva perso più del 20% di mercato, legando la riflessione
esclusivamente agli introiti. I primi sei mesi abbiamo detto: "Lo
sapevamo", nei mesi successivi purtroppo il calo è aumentato e
l'ultima decade del mese di novembre dice circa 13 milioni di euro
in meno su 100 milioni di euro di introiti, quindi vicini al 13% di
introiti in meno, per l'esattezza 12.891.790 euro. Non vorrei
soffermarmi troppo sulle cifre e, visto che oggi si è parlato, nel
precedente punto, dell'importanza di decidere, della politica che
deve prendere delle decisioni, proprio per quello non abbiamo fatto
iniziative in questi tre mesi e abbiamo aspettato il piano di
rilancio.
Riassumendo, non vorrei tediarvi oltre sui numeri e sulle
percentuali, mi sembra per quanto riguarda le altre case da gioco
che per i primi 7-8 mesi il mercato viene retto nelle altre tre
case da gioco italiane, o comunque la percentuale negativa è
inferiore a quella di Saint-Vincent, quindi proponiamo in questa
mozione un impegno formale da parte del Presidente della IV
Commissione.
Presidente
- Dichiaro aperta la discussone generale.
La parola al Presidente della Regione, Rollandin.
Rollandin (UV)
- Volevo solo proporre un emendamento alla
mozione, siccome quando si chiude la discussione mi sembra che non
sarebbe più possibile. Poi entrerò nel merito.
Volevo solo dire brevemente che i dati che sono forniti nelle
premesse non sono corretti. C'è ancora una perdita dell'11,2%,
quindi non è del 13. Darò poi tutti i dati nel dettaglio sia per i
mesi sia per gli introiti che per gli ingressi nel loro insieme. La
situazione non è quella che è registrata in particolare per quanto
riguarda il confronto con gli altri casinò. Negli ultimi due mesi
c'è stata una riduzione degli introiti per i casinò di Campione e
di Sanremo del 40 e del 34%, mentre per Saint-Vincent si è avuta la
perdita minore che si riferisce al 18% rispetto ai dati dell'anno
prima, è sempre riferito al mese.
Comunque al di là di questo, credo che come ha detto il collega
Chatrian, non è tanto nel merito. Chiederei quindi, siccome il
piano è in preparazione, invece di presentarlo entro il mese di
novembre, presentarlo entro il mese di gennaio, perché hanno il
problema di presentare in un certo modo il tutto se fosse
possibile.
Per quanto è possibile, nella prima quindicina di gennaio,
comunque nel mese di gennaio; se è così potremmo accogliere la
mozione, in quanto manteniamo gli impegni che ci eravamo presi,
quindi è giusto che dopo il dibattito nella Commissione competente
ci sia la possibilità di entrare nel merito ed è giusto che venga
fatto, però chiederemmo solo questo breve periodo per poter
presentare il piano nel modo migliore.
Presidente
- La parola al Vice-presidente Chatrian.
Chatrian (VdAV-R)
- Non vorrei fermarmi sui dati,
Presidente, io le dico il materiale che ho ed ho la prima decade di
novembre 2008 che dice questo: introiti 2007: 100.839.000 euro,
2008 prima decade di novembre: 87.947.000, la differenza è di
12.891.000, questa è la decade che mi è stata fornita ieri sera,
richiesta ai sensi dell'articolo 116 alla Casino S.p.a.
Rollandin
(fuori microfono)
- ... mi sono riferito
ai dati che avevate preso nella mozione, è la mozione che ha i dati
non corretti, ma non è importante...
Chatrian
... non era questo, io le dico i dati che
avevo.
Accettiamo la modifica alla prima quindicina di gennaio, se
fosse possibile in Commissione
(interruzione del Presidente della Regione, fuori
microfono)
... va bene.
Presidente
- La modifica è: entro il mese di gennaio.
Penso che, se mettiamo entro il mese di gennaio, c'è la volontà di
accettare no? Mettiamo allora entro il mese di gennaio.
La parola al Consigliere Segretario Tibaldi, per dichiarazione
di voto.
Tibaldi (PdL)
- Per dichiarazione di voto. Il nostro
gruppo non ha difficoltà a votare la mozione così emendata, poteva
votarla anche nella sua versione originaria, anche perché di
disegni, di consulenze, di progetti i cassetti della Regione sono
pieni. Penso che l'Amministratore unico Frigerio non abbia alcun
imbarazzo o difficoltà magari su suggerimento del Presidente, di
raccogliere un poco di indicazioni dall'uno e dall'altro e mettere
insieme un piano che da qui a novembre o da qui a gennaio possa
essere adottato e votato dal Consiglio. Al collega Chatrian magari
trasmetterò un po' di faldoni che giacciono anche nei miei
cassetti, fra cui anche un audiovisivo del 1995 che fece fare
l'allora Presidente Viérin, che potrà essere interessante per la
sua conoscenza.
Presidente
- Pongo in votazione la mozione nel testo così
emendato:
Mozione
Premesso che il Casinò di Saint-Vincent rappresenta una fonte
economica molto importante per tutta la Valle d'Aosta;
Visto che nella riunione della IV
a
Commissione
consiliare del 12.08.2008, il Presidente della Regione, dopo aver
presentato il nuovo amministratore unico della casa da gioco,
assicurava i componenti della stessa Commissione che entro il mese
di ottobre sarebbero state portate in Consiglio regionale le linee
di indirizzo della Casa da gioco, al fine di esporre la strategia
di rilancio del Casinò di Saint-Vincent;
Tenuto conto che gli introiti della casa da gioco al mese di
ottobre sono passati da € 92.968.761 del 2007 ad € 81.304.965 del
2008 con un calo percentuale del 12,55;
Considerato che il calo degli ingressi alla casa da gioco,
calcolato al mese di ottobre, tra il 2008 ed il 2007 è stato di
44.539 clienti, pari ad un calo percentuale del 9,19%;
Considerato che al mese di giugno 2008 le minori entrate
segnavano - 6.499.046,25 (pari all'11,40%) e che ad ottobre le
stesse raggiungevano - 11.643.304,10 (peggioramento sino ad
arrivare al 12,55%);
Il Consiglio regionale
Impegna
Il Presidente della Regione e/o l'Assessore al Bilancio,
Finanze e Patrimonio a presentare entro il mese di gennaio 2009 al
Consiglio regionale ed alla IV Commissione consiliare il progetto
di sviluppo del Casinò di Saint-Vincent, in quanto elemento
fondamentale per lo sviluppo economico della stessa Casa da
gioco.
F.to: Chatrian - Bertin - Cerise Giuseppe - Louvin - Morelli
Patrizia
Consiglieri presenti, votanti e favorevoli: 31
Il Consiglio approva all'unanimità.
