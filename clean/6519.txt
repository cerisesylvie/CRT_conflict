Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1002 del 20 dicembre 1984 - Resoconto
OGGETTO N. 1002/VIII - ASSEGNAZIONE DI PRODOTTI PETROLIFERI
IN ESENZIONE FISCALE. - (Interpellanza).
PRESIDENTE:
Do lettura dell'interpellanza presentata dal
Consigliere Riccarand:
INTERPELLANZA
PREMESSO CHE,
con provvedimento n. 154/VIII in data 7
novembre 1983, il Consiglio regionale aveva
incaricato
la
Commissione consiliare Sviluppo Economico, allargata ai
rappresentanti dei Gruppi consiliari non presenti in detta
Commissione, di svolgere una ricerca conoscitiva sulle merci in
esenzione fiscale e di formulare proposte per un'eventuale
revisione dell'attuale Regolamento;
CONSTATATO
che ad oltre un anno di distanza
dall'incarico ricevuto la Commissione non ha concluso il suo lavoro
neppure per la prima fase, riguardante i prodotti
petroliferi;
SOTTOLINEATO ALTRESI'
che è ormai da un mese che la
Commissione non viene più convocata;
RILEVATO,
infine, che con il 14 dicembre scade il
termine ultimo per la distribuzione dei buoni-carburanti del 2°
semestre 1984 e che appaiono ormai estremamente ristretti i tempi
per definire i criteri e le modalità di distribuzione dei buoni per
il 1985;
il sottoscritto Consigliere regionale di "Nuova Sinistra
della Valle d'Aosta"
INTERPELLA
la Giunta regionale per conoscere:
1)
l'ammontare delle assegnazioni di buoni per
prodotti petroliferi in esenzione fiscale effettuate nel secondo
semestre 1984;
2)
in che modo si intende procedere per l'assegnazione
dei buoni per il 1985;
3)
a partire da quale data si pensa di poter iniziare
la distribuzione dei buoni per il 1° semestre 1985.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Con questa interpellanza vogliamo avere
ulteriori informazioni per quanto riguarda la nota vicenda dei
buoni della benzina che ci sembra ad un punto fermo. Oltre un anno
fa, il 7 novembre 1983, il Consiglio regionale, con una sua
deliberazione, aveva istituito una commissione d'indagine sui
generi contingentati. Questa commissione è stata istituita anche
perchè erano emerse alcune irregolarità, c'era una situazione di
confusione e quindi si era ritenuto opportuno svolgere un'indagine
per chiarire la situazione. Ora, ad oltre un anno di distanza da
quella decisione del Consiglio regionale, la commissione non ha
ancora concluso neppure la prima parte dei suoi lavori, che era
dedicata alla questione dei prodotti petroliferi in esenzione
fiscale, per affrontare in seguito gli altri generi contingentati.
Neppure su questa prima parte si è in grado di riferire al
Consiglio, o di giungere, almeno, ad un punto fermo.
Ci troviamo, quindi, di fronte ad un modo di operare e di
procedere nei lavori della Commissione che è quantomeno
estremamente lento. Eppure già nel mese di giugno del 1984 si
potrebbe dire che la prima fase dei lavori sui prodotti
petroliferi, cioè l'indagine conoscitiva su come si erano svolte le
cose negli anni precedenti, era conclusa. C'era stata una bozza di
relazione dell'allora Presidente della Commissione Maquignaz, c'era
stata una proposta di relazione integrativa che io stesso avevo
presentato e si pensava, allora, di venire in Consiglio entro la
fine del mese di giugno o all'inizio di luglio, per una prima
relazione sulla parte conoscitiva.
In Consiglio, invece, non si è arri vati: è cambiato il
Presidente della Commissione e si è deciso di portare in Consiglio
non solo la parte di indagine conoscitiva, ma anche una proposta di
modifica del regolamento. Anche su questa parte ci sono state varie
proposte: c'è stata una proposta scritta del Presidente della
Commissione, ci sono state delle proposte scritte presentate dalle
forze di minoranza che puntualizzavano alcune richieste di modifica
del regolamento. Quando sembrava che si fosse giunti alla
conclusione e che bastava una riunione per concludere i lavori
della Commissione, improvvisamente si è bloccato tutto, e la
Commissione, da oltre un mese, cioè dal 12/11/84, non viene più
convocata.
Su questo argomento non si discute più, e non si sa in che modo
e quando verrà modificato questo regolamento, in che modo e quando
verrà affrontata la questione dei buoni di benzina per il 1985.
Nell'ipotesi che era stata presentata dallo stesso Presidente della
Commissione e che era condivisa, sostanzialmente, da tutta la
Commissione, si prevedeva una modifica del regolamento entro il
1984 e successivamente una deliberazione di Giunta entro il 1°
gennaio 1985 sulla base del nuovo regolamento. Siamo all'ultimo
Consiglio del 1984, ma il nuovo regolamento non è all'ordine del
giorno e non sappiamo in che modo verrà affrontato tutto
l'argomento.
Io chiedo, attraverso questa interpellanza, di conoscere come
mai i lavori della commissione non sono andati in porto; chi e
perchè all'interno delle forze di maggioranza ha posto degli
ostacoli alla conclusione dell'attività della commissione e come si
intende affrontare questo problema nei prossimi mesi.
Nell'interpellanza si chiede anche di conoscere i dati relativi
alla distribuzione dei buoni carburante del 2° semestre 1984: noi
avevamo i dati del 1° semestre, mentre nel 2° semestre si è
proceduto all'assegnazione soltanto per 3 mesi, con criteri nuovi
fissati nella deliberazione di Giunta. Questa assegnazione si è
conclusa il 14 dicembre. Vogliamo chiedere qual è stato il
quantitativo di buoni distribuiti nella seconda metà dell'84 e a
quale tipo di veicoli. Vogliamo chiedere, di conseguenza, come la
Giunta, rimanendo l'attuale quantitativo di carburante in esenzione
fiscale, intenda procedere per quanto riguarda l'anno 1985, e a
partire da quale data si pensa di poter avviare la distribuzione
dei buoni per il 1° semestre 1985.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Rispondo alle tre richieste presentate
dall'interpellante. Alla prima domanda sull'ammontare delle
assegnazioni di buoni per prodotti petroliferi effettuati nel
secondo semestre 1984, rispondo che gli uffici stanno predisponendo
i dati e, credo, saranno in grado di fornirli entro la fine della
prossima settimana.
La seconda domanda chiede in che modo si intende procedere per
l'assegnazione dei buoni per il 1985: io credo che la Commissione,
nei suoi indirizzi generali, abbia definito alcune modalità di
comportamento che richiedono anche la modifica del regolamento. In
queste settimane, in tempi relativamente brevi, dovremmo conoscere
in modo definitivo la risposta del Governo rispetto alla richiesta
avanzata dal Consiglio regionale di un adeguamento dei contingenti.
Subito dopo potremo riconvocare la Commissione per fare il punto
della situazione, avendo come riferimento l'atteggiamento del
governo e del Parlamento su questo argomento.
Alla terza domanda, sulla data di inizio della distribuzione dei
buoni per il 1° semestre 1985, rispondo che la data prevista è
intorno alla fine del mese di gennaio. Comunque, anche per assumere
un impegno verso l'interpellante, ribadisco che le proposte della
Giunta saranno prima presentate in Commissione.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Per dichiararmi non soddisfatto della
risposta dell'Assessore, perchè la nostra posizione è sempre stata
estremamente critica rispetto alla richiesta di aumento del
quantitativo di benzina in esenzione fiscale, in quanto avevamo
detto che questo aumento non era necessario e che anzi si sarebbe
rivelato come un danno finanziario per la Regione.
I dati che ci erano stati forniti sull'assegnazione dei buoni di
benzina del primo semestre 1984, mentre attendiamo i dati del 2°
semestre del 1984, ci facevano ritenere giusta la nostra critica
alla proposta di aumento, dimostrando che si poteva, attraverso una
certa cautela nell'assegnazione e un certo rigore nelle
distribuzioni, rimanere all'interno dell'attuale quantitativo,
garantendo ugualmente a tutti i cittadini l'assegnazione dei buoni
per i 12 mesi.
Sulla linea di un regolamento che partisse dagli attuali
quantitativi si era anche mossa l'attività della Commissione,
mentre apprendo ora che, prima di rimettere mano alla modifica del
regolamento, si attende di conoscere in maniera definitiva il
parere del Governo sull'aumento di quantitativo. Mi pare che sia
questa l'ipotesi che va avanti: ebbene, rispetto a questa ipotesi,
io ribadisco che il nostro giudizio è negativo. Secondo noi si
dovrebbe modificare il regolamento indipendentemente dal
quantitativo, ma fissando dei criteri chiari, corretti e che siano
in grado, da una parte, di garantire determinati diritti a tutti i
cittadini e, dall'altra, di impedire gli sprechi e gli abusi
verificatisi negli anni precedenti. Non condividiamo, quindi,
questa dilazione nel tempo di una vicenda che, invece, per quanto
riguarda il regolamento, poteva essere conclusa già un mese fa.
PRESIDENTE:
Ha chiesto la parola per fatto personale il
Consigliere Pollicini; ne ha facoltà.
POLLICINI (A.D.P.):
Ho chiesto di prendere la parola
quale Presidente della Commissione, per rispondere alle frasi non
corrispondenti a verità pronunciate, certamente non in buona fede,
dal Consigliere Riccarand che, forse per una tradizione nata nella
facoltà di sociologia di Trento, ha l'arte di spargere calunnie ed
infamie a tutti i livelli, è un suo abito mentale.
(.... INTERRUZIONE....)
Si è accusato il Presidente della Commissione di non aver
ottemperato all'impegno assunto di portare a termine le proposte di
modifica di regolamento per la distribuzione dei generi
contingentati. Questo non è vero, perchè il calendario è stato
concordato da tutta la Commissione, presente anche il Consigliere
Riccarand.
Questo è un titolo di merito per la Commissione: si sono
stabilite le giornate che dovevano essere dedicate al regolamento
della distribuzione, in particolare della benzina, e le giornate
che dovevano essere dedicate al problema del metano. Di comune
accordo si è poi sospesa la serie di riunioni perchè la commissione
era impegnata a discutere i problemi connessi con la presentazione
del bilancio. Pertanto la commissione ha concordato il calendario e
non c'è stata nessuna dilazione e nessuna pressione.
Io non accetto nei miei confronti un simile atteggiamento o un
simile linguaggio, caro Consigliere Riccarand. Un po' di
correttezza, la demagogia è il suo forte, la porti avanti: i frutti
li abbiamo visti.
PRESIDENTE:
Ha chiesto la parola per fatto personale il
Consigliere Riccarand; ne ha facoltà.
RICCARAND (N.S.):
Invece io rispondo che è il Consigliere
Pollicini a dire il falso, perchè non ci troviamo di fronte a
nessun calendario concordato. C'era l'ipotesi di lavoro di andare
in Consiglio già nella seconda metà di novembre con la nuova
proposta di regolamento, ipotesi che non è stata rispettata, anche
se io non ho sollevato al momento la questione. Siamo arrivati
all'ultimo Consiglio di dicembre e questa proposta di regolamento
non è all'ordine del giorno, non solo, ma la Commissione non è mai
più stata convocata dal 12 novembre. Siamo al 20 di dicembre e, su
questo argomento, non è tutt'ora convocata: questi sono i dati di
fatto. Se dire queste cose significa spargere calunnie, io credo
che sia assolutamente infondata la critica estremamente violenta
che fa il Consigliere Pollicini.
Del resto, il Consigliere Pollicini cerca di confondere le acque
e di tirare in ballo tante cose; parla di certi frutti, di
determinati comportamenti. Io ribadisco che certe scelte e certi
comportamenti del Consigliere Pollicini, rispetto, ad esempio, alla
vicenda della SAISET, li abbiamo visti molto chiaramente in questo
Consiglio anche in data odierna. Non si tratta di mescolare le
questioni, ma noi allora votammo contro, mentre il Consigliere
Pollicini votò a favore, tanto per essere chiari. Su questa
vicenda, ripeto, c'era l'impegno di discutere la modifica del
regolamento entro l'84, cosa che non si è fatta. Mi si dice che non
c'è stata nessuna pressione: a me questo non interessa, io dico
solo che, dal 12 novembre al 20 dicembre, non è più stata convocata
la commissione su questo argomento, e che in questo momento non è
ancora convocata.
