Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 51 del 9 febbraio 1973 - Resoconto
OGGETTO N. 51/73 - Proposta di legge recante: "Provvedimenti
per l'edilizia economica e popolare". (Rinvio alla
Commissione).
Montesano (P.S.D.I.)
- Anche per questa legge io rilevo
appunto la mancanza della copertura per le norme finanziarie e do
la parola a uno dei proponenti che è il Consigliere Dolchi.
Dolchi (P.C.I.)
- Colleghi Consiglieri, mi si dirà che
forse il Consiglio non è preparato alla discussione articolo per
articolo di questa legge; io ricordo al Consiglio che la legge è
del 26 marzo 1971 e che ha avuto, come quella del collega Manganone
di cui si discuteva or ora, un esame da parte della Commissione
Affari Generali e Finanze.
Premetto subito che anche per questa legge non c'è stato un
parere conclusivo, ci sono state delle opinioni che sono state
espresse dai vari Commissari.
L'approvazione dell'articolo 21 del Regolamento, cioè la
modifica dell'articolo 21, porta oggi questa legge all'esame del
Consiglio e, quindi, dà ai vari Gruppi consiliari la possibilità di
pronunciarsi.
Io non intendo tediare il Consiglio e i colleghi Consiglieri con
la lettura della relazione scritta che accompagna la proposta di
legge e che mi auguro sia stata letta; vorrei fare solamente una
considerazione, ricordare cioè al Consiglio che il 30 novembre
1965, con legge n. 24, il Consiglio regionale aveva affrontato il
problema dell'edilizia economa e popolare, con un provvedimento che
veniva incontro a proprietari di alloggi che intendevano
ammodernare, trasformare le proprie abitazioni, che veniva incontro
a lavoratori dipendenti in un primo tempo e poi ci sono state delle
modificazioni che intendevano contrarre un mutuo agevolato, i cui
interessi erano pagati dall'Amministrazione regionale, per la
costruzione di alloggi e, infine, per lavoratori dipendenti che
intendevano acquistare alloggi.
Siamo perfettamente concordi sulla validità che questa legge,
che in un primo tempo era quinquennale e che poi è stata prorogata,
venga ulteriormente prorogata anche a seguito delle osservazioni,
delle considerazioni, dei consigli che sono stati più volte
formulati in questa Assemblea, ma diciamo che questa legge copre un
settore di richieste e copre il settore riguardante proprietari e
persone che intendono servirsi di questa legge e ricordo, per
inciso, che negli anni che sono trascorsi dal 1965 a oggi, più di
1.300 famiglie hanno utilizzato questa legge in tutta la Regione;
dicevo, copre il settore di quanti intendono acquisire in proprio
un alloggio o, essendo già proprietari, vogliono trasformare questo
alloggio.
La nostra proposta di legge tende a coprire quel settore che è
rimasto scoperto e cioè del lavoratore dipendente o del coltivatore
diretto o del piccolo artigiano che non intende seguire questa
strada ed essendo il locatario, la famiglia che tende ad avere un
alloggio in affitto tende ad averlo a prezzi accessibili e comunque
contenuti.
Ecco perché noi riteniamo che la Regione possa e debba
intervenire con un suo finanziamento diretto per la quota capitale
mantenendo a proprio carico, come già fa in base all'originaria
legge 24 del 1965, gli interessi e la legge, nei suoi nove
articoli, direi che esemplifica questo intervento dando dei fondi
all'Istituto Autonomo delle Case Popolari come stazione appaltante
perché, per conto della Regione, costruisca alloggi e incassi gli
affitti che possono poi servire per successivi investimenti, senza
avere l'onere dell'interesse. Direi, questo è il concetto
fondamentale della proposta di legge sulla quale non mi dilungo
oltre e mi riservo, semmai, di intervenire nuovamente nel corso del
dibattito.
E dicevo prima che questa proposta di legge è stata esaminata
senza che si giungesse a una conclusione ma è stata esaminata dalla
Commissione Affari Generali e Finanze e, in questa Commissione, in
questo dibattito che c'è stato, abbiamo anche sentito l'opinione
della Giunta; direi, non ditemi che sono oltremodo diligente però,
anche senza la stanza, il tavolo e la sedia che ho invano invocato
per poter lavorare fino a oggi, ho conservato il documento che
allora, in sede di Commissione, ci era stato distribuito e il
parere della Giunta che, notiamo a pagina 3 di quel documento e
cioè, per quanto riguarda i provvedimenti per l'edilizia economica
e popolare (la legge cioè da noi proposta), iniziava: "La casa
intesa come servizio sociale costituisce uno dei tanti temi
all'ordine del giorno del dibattito politico sociale italiano e,
proprio in questi giorni, il Parlamento sta esaminando un apposito
progetto di legge", era poi la legge 865 che è stata poi
successivamente approvata, e la posizione della Giunta continuava
dicendo: "La proposta di legge in parola tende a realizzare 1800
stanze circa, cioè 600 alloggi, di cui 1260 in Aosta e 540 nel
resto della Valle, da concedere in locazione a un affitto
contenuto" cioè la Giunta prendeva atto e recepiva l'iniziativa,
per lo meno i presupposti, il fondamento dell'iniziativa del Gruppo
comunista e diceva testualmente: "I presupposti sono da considerare
senz'altro positivi perché si propongono di costituire
un'alternativa al libero mercato degli affitti che è in continuo
aumento".
Mi sembra che, a due anni di distanza, questa affermazione della
Giunta che ci era stata portata dall'Assessore Milanesio nella
riunione della Commissione sia tutt'ora più che valida, cioè i
presupposti positivi perché si costituisca un'alternativa al libero
mercato e si dia la possibilità al lavoratore a reddito fisso e con
minime entrate di accedere, con un affitto contenuto, alla
possibilità di avere un alloggio.
Tralascio tutte le altre considerazioni che sono di carattere
statistico e tipico e ricordo al Consiglio le conclusioni a cui era
pervenuta la Giunta: "Tutto ciò premesso, si ritiene che il
progetto di legge in parola potrebbe essere discusso a condizione
che venga epurato dai rigidi limiti di operatività in esso
contenuti e cioè l'indicazione del 70% della spesa per Aosta e il
30% per il resto della Valle e venga conformato in modo tale che, a
seguito della conclusione degli studi sulla programmazione e sulla
pianificazione regionale, i fondi non ancora utilizzati siano spesi
secondo le indicazioni degli studi stessi".
Possiamo concordare nella sostanza sulle osservazioni e sulla
posizione che allora aveva assunto la Giunta a proposito di questo
provvedimento e ricordando che, comunque, pure nei due anni
trascorsi, la conclusione degli studi della programmazione non è
avvenuta e che quindi la validità della legge è ancora attuale.
Ecco, non vorrei dilungarmi di più, colleghi Consiglieri, ci
saranno forse delle osservazioni di principio, ci saranno forse
delle riserve sulla forma; noi riteniamo comunque che i presupposti
contenuti negli articoli della legge siano ancora validi, che,
ovviamente, debba o si possa rapidamente ovviare alle carenze
dell'articolo 8 e cioè alla imputazione della spesa e che il
progetto possa essere non solamente di scusso ma approvato oggi dal
Consiglio regionale.
Caveri (U.V.) -
Voglio fare una osservazione, per il
momento una sola osservazione, e cioè nell'articolo 2 di questa
legge vi è una norma che è contraria a ogni principio di giustizia
e di equità perché io mi stupisco che si sia avuto il coraggio di
presentare una proposta di legge con una norma del genere, una
norma che vado a spiegare e cioè si dice: "Tale somma", la somma
prevista nel primo comma dell'articolo 2, "Tale somma avrà una
ripartizione complessiva del 70% per opere da eseguirsi nella città
di Aosta e nei comuni confinanti e del 30% per opere negli altri
comuni della Valle".
Una norma di questo genere sarebbe evidentemente ingiusta e
iniqua, se si ha presente, se non altro, il rapporto della
popolazione tra la città e gli altri 73 comuni della Valle; noi, di
questo problema, di questo rapporto tra le somme da spendersi nella
città di Aosta e le somme da spendersi negli altri 73 comuni,
avevamo discusso nella cosiddetta Giunta del Leone, dal 1963 al
1966, quando si era varata la legge per le case dei lavoratori, già
allora si era proposto, c'era la tendenza a voler stabilire il 70%
per la città e il 30% per gli altri comuni della Valle e noi
amministratori dell'Union Valdôtaine siamo insorti contro questo
capovolgimento irrazionale ed ingiusto di proporzione e abbiamo
chiesto e abbiamo ottenuto dalla Giunta di allora, che io
presiedevo, che invece il rapporto fosse esattamente il
contrario.
Quindi, a parte altre considerazioni che si possono fare su
questa legge, io chiedo che quanto meno venga esattamente stabilito
un rapporto in senso contrario cioè che si dica: "Tale somma avrà
una ripartizione complessiva del 30% per opere da eseguire nella
città di Aosta e nei comuni confinanti e del 70% negli altri comuni
della Valle"; solo così si stabilisce di nuovo il senso delle
proporzioni, della giustizia e dell'equità.
Ramera (D.C.)
- Volevo fare una semplice considerazione,
non starò a ripetere quello che ha detto Dolchi sul problema della
casa, per carità però, facendo dei conti brevemente con questo
provvedimento, noi costruiamo 600 alloggi in cinque anni, 500?
Ancora meno? E allora ho ancora più ragione; va beh, facciamo 600
in cinque anni, dei quali i lavoratori che ne beneficeranno però
non saranno padroni, saranno affittuari. Se noi la stessa cifra, e
io qui mi riallaccio a una discussione già fatta almeno un anno fa,
un anno e mezzo fa, quando io chiedevo che i mutui attualmente in
corso venissero aggiornati ai prezzi di mercato per dare modo ai
lavoratori di poter veramente usufruire della legge perché se gli
si dà cinque milioni oggi, qual è quel lavoratore che può comprare
un alloggio? Nessuno direi; ora, dicevo, se noi questo miliardo lo
aggiungessimo a quelli che diamo per mutuo e il mutuo anziché di
cinque milioni fosse portato a dieci milioni, con cinque miliardi
noi facciamo 500 alloggi di dieci milioni l'uno, il cui
beneficiario non è più un affittuario ma diventa proprietario del
proprio alloggio, per cui credo che l'iniziativa sarebbe ancora
meglio.
Io chiedo ai proponenti, questo l'ho fatto così adesso al volo
quindi non è che sia entrato nei particolari ma credo che
l'iniziativa avrebbe maggior peso per venire incontro alle classi a
cui noi vogliamo venire incontro, perché una cosa è essere in
affitto e una cosa è essere proprietario però, naturalmente,
bisogna dare i mezzi idonei perché il beneficiario possa
effettivamente acquistare il bene.
Dujany (D.P.)
- Vorrei risponder a Ramera che la Giunta
ha già esaminato la legge del 1965 proprio nella prospettiva di
aumentare l'importo del contributo a favore di coloro che rifanno
le vecchie case o si costituiscono in Cooperativa o costruiscono la
casa monofamiliare, portando il precedente importo dei cinque
milioni a sette milioni e non a dieci per delle ragioni che poi
spiegheremo e lasciando a cinque milioni l'importo destinato
all'acquisto di appartamenti in condominio; questo allo scopo di
disincentivare la costruzione dei condomini e di incentivare la
costruzione di case in Cooperativa o di case monofamiliari e
unifamiliari.
Mi pare che la legge è già pervenuta alla Presidenza del
Consiglio e dovrebbe essere oggetto di esame di Commissione per
essere approvata, spero, con la fine, col Consiglio della fine di
febbraio.
Ma mi pare che la preoccupazione del proponente sia stata di un
altro tipo, cioè la preoccupazione di poter dare la casa a coloro
che non sono in condizioni di anticipare nulla né utilizzare questo
mutuo, pur aggiornato dei cinque o dei sette milioni o otto milioni
dati dalla Regione, e quindi mi pare che soluzioni diverse non ce
ne possano essere; in questo senso siamo d'accordo anche noi come
Giunta che il problema della casa è un problema che dobbiamo
affrontare e mi pare che qui il Consiglio sia unanime su questo
aspetto.
Mi pare che è il modo che è un po' discutibile, perché? Il
lanciare sul commercio, in questo momento, a fianco degli altri
interventi questo importo destinato così alla costruzione di una
certa quantità di alloggi, senza avere davanti a noi dei
presupposti sul fabbisogno di abitazione, che è una conseguenza
anche di una scelta socio-economica che dobbiamo fare un piano più
ampio, rischiamo, naturalmente, di costruire una certa quantità di
abitazioni in una zona in cui, sul piano della programmazione o
dello sviluppo socio-economico, riteniamo di indebolire; cito, a
esempio, abbiamo interesse di spingere le costruzioni ad Aosta o
abbiamo interesse di spingerle in una zona viciniore, in altro
comune o in altri comuni? Questo in quale prospettiva, in quale
orientamento?
Ecco, mi pare che a monte di un problema di questo genere, ci
dovrebbe essere l'altra scelta molto più generale.
Poi vorrei fare una seconda osservazione pratica: l'Istituto
Case Popolari, mi han riferito, che hanno a disposizione progetti e
finanziamenti per una costruzione di circa 80 alloggi, scusatemi la
cifra da 70 a 90 alloggi, non ho capito esattamente, però non
possono procedere in quanto non hanno aree; con la legge 865, chi
deve provvedere alle aree non è più l'Istituto Case Popolari ma
sono i comuni quindi io, adesso, faccio un po' il pragmatista,
faccio un ragionamento così, pragmatico, dico: se vogliamo far sì
che l'Istituto Case Popolari, che è l'Istituto ad hoc almeno finché
non lo cambiamo e non ne prevediamo un altro, possa dare il via nei
tempi più brevi possibili a questo programma che ha già progettato
e di cui pare abbia già i finanziamenti dello Stato, almeno in
buona parte, perché non interveniamo presso il Comune di Aosta o
presso altri comuni, se queste case sono previste in altri comuni,
attraverso un intervento finanziario, in modo da chiedere al Comune
di iniziare trattative per acquisire quelle aree incluse nella 167
per poter dare esecuzione concreta e a tempi relativamente rapidi a
questo primo programma di lavori, che già ha in studio l'Istituto
Case Popolari?
Ecco, scusatemi questa osservazione così pragmatica ma credo che
questo ci permetterebbe, in tempi brevi, in attesa di rivedere,
naturalmente, quello che è il contenuto della legge, ma ci
permetterebbe un intervento concreto, attraverso una delibera del
Consiglio su richiesta del Comune di Aosta o di altri comuni, se
queste case dovessero sorgere in altre zone, per l'intervento, per
l'acquisto dei terreni e della successiva realizzazione di queste
opere.
Mi pare che, come primo intervento, potremmo intervenire in
questo modo concreto.
Dayné (U.V)
- Mi permetto di fare alcune considerazioni
sul contenuto della presente legge.
Prima di tutto, all'articolo 2: concordo perfettamente con
quanto detto dall'Avvocato Caveri sulla illogicità di questa
percentuale di assegnazione, cioè il 30% in tutta la Valle e il 70%
solo ad Aosta; allora qui è tutto uno studio da farsi, vedere le
necessità e non campare percentuali così, a vanvera.
Inoltre, un'altra domanda da porsi è pure quella già accennata
dal Presidente della Giunta e cioè: "Saranno disponibili i terreni
per queste costruzioni?". È un conto far progetti ma poi vedere se
la disponibilità dei terreni esiste, con quale sistema si vuole
addivenire alla disposizione di questi terreni? Perché se bisogna
venirci con l'esproprio, non sarei troppo consenziente.
Però, l'articolo che mi trova più dissenziente è l'articolo 4
che prevede che all'amministrazione, alla costruzione di queste
case sia demandato l'Istituto Autonomo Case Popolari; ora, secondo
il mio punto di vista, l'Istituto Autonomo Case Popolari è una
istituzione governativa che non ha nulla a che vedere con la
Regione, quindi mi sembra che i fondi della Regione siano Enti
regionali che debbano amministrarli.
Ramera (D.C.)
- Io conoscevo così, incidentalmente,
naturalmente, quello che ha detto il Presidente però non ho capito
il perché non si possa accogliere questa mia proposta; vorrei
sapere: per l'edilizia popolare mi sembra che in bilancio sia stato
passato un miliardo, no? Due, adesso non ricordo, ma io ribadisco:
perché non va bene, Presidente, il passare questa eventuale somma
che si vorrebbe far passare in questa legge, in quell'altra che voi
state per portare in Aula? E dare maggior possibilità alle classi
che lo richiedono, di divenire proprietari? Sulla ubicazione siamo
d'accordo, molto probabilmente Aosta ormai sta scoppiando quindi, a
un certo momento, si può anche vedere l'ubicazione delle aree
edilizie, però io ribadisco, proprio per i conti fatti, ma se con
cinque miliardi si costruiscono 500 alloggi da dare in affitto e
con la stessa cifra, dando dieci milioni di mutuo, perché anche
oggi 10 milioni di mutuo non sono poi mica troppi perché voi
pensate a sette milioni ma nella città di Aosta con sette milioni
si comprano due camerette!
Dujany (D.P.)
- Come fanno le classi economicamente
modeste a restituire questo ammortamento annuo? Dieci milioni vuol
dire un affitto di 50.000 lire al mese.
Ramera (D.C.)
- In vent'anni.
Dujany (D.P.)
- Come fanno le classi modeste?
Ramera (D.C.)
- Bisognerà trovare un sistema allora,
magari studiarlo.
Chantel (P.S.I.)
- Fino a un dato limite, la restituzione
ha un dato prezzo accettabile, oltre un dato limite non è più
accettabile.
Ramera (D.C.)
- Ma allora è un provvedimento che,
insomma, o il provvedimento lo facciamo...
Montesano (P.S.D.I.)
- Lascia finire, Chantel!
Ramera (D.C.)
- Cosa allora? Io dico: o io li ho già i
soldi, o favoriamo la gente che li ha già questi quattrini o
altrimenti non è un provvedimento di carattere sociale, proprio per
niente, è inutile fare. Ora, quello che ha detto il Presidente è
accettabile e lo possiamo studiare, quello che sta dicendo invece
l'Assessore Chantel è proprio fuori posto e mi stupisce che venga
dal Partito Socialista!
Chantel (P.S.I.)
- Ma no, fa finta di non capire.
Ramera (D.C.)
- No, no io non faccio finta niente! Io non
ho versato mai il cervello a nessuno.
Chantel (P.S.I.)
- Chiedo la parola.
Montesano (P.S.D.I.)
- Va bene, quando l'avrai, allora
risponderai.
Ramera (D.C.)
- Allora ho capito tutto!
Chantel (P.S.I.)
- Ti spiego io il latino e non fare il
furbo!
Ramera (D.C.)
- Io sto dicendo che un provvedimento di
carattere sociale, e lo ripeto, deve permettere a chiunque lavori
di poter venire in possesso di un alloggio; ora, ci sarà da
studiare, come diceva il Presidente giustamente, questa parte ma
altrimenti, continuando con l'attuale indirizzo si favorisce
semplicemente chi i quattrini li ha perché se un alloggio mi costa
10 o 12 milioni e oggi sulla piazza di Aosta non si prende molto
con 10 o 12 milioni...
Chantel (P.S.I.)
- Dall'impresario.
Ramera (D.C.)
- Per carità, da chi devo andare a
prenderlo? Dal salumiere, per caso, gli alloggi? Ma roba da matti!
Dico, a un certo momento, uno, una determinata quota di milioni li
deve avere altrimenti non può usufruire di questi mutui e allora ne
usufruisce chi? Chi li ha già i quattrini, per cui si permette di
dire: mi faccio dare i quattrini dalla Regione, tanto gli interessi
non li pago perché sono minimi, mi sembra l'1%, non so cosa sia,
l'1%? Quindi, a un dato momento, è qui che vorrei vedere un attimo,
cosa, l'8%? Ma al beneficiario quanto paga di interessi,
Presidente?
Montesano (P.S.D.I.)
- Risponderà dopo, lei faccia.
Ramera (D.C.)
- Ma mi scusi, faccio una domanda
interlocutoria, almeno è più facile andare avanti.
Montesano (P.S.D.I.)
- Ma è pericoloso.
Ramera (D.C.)
- Ma pericoloso, e va beh allora mi
spieghi.
Montesano (P.S.D.I.)
- Allora la parola all'Assessore
Chantel.
Chantel (P.S.I.)
- È stata presentata alla Commissione
Affari Generali la nuova legge, la modifica della vecchia legge che
esisteva già da quattro o cinque anni, con delle modificazioni in
cui ci sono tutte le osservazioni immaginabili e possibili del
perché ci si è fermati ai sette milioni, favorevoli solo per le
Cooperative, per la costruzione di case unifamiliari o
monofamiliari, come meglio credete e per la ricostruzione.
Però io credo che, quando uno ha presentato una legge e la legge
viene ridiscussa anche a fine mese e la Commissione non l'ha ancora
vista, è inutile che incominciamo oggi a fare una discussione di
una legge che è stata presentata e che sarà discussa al momento
opportuno con tutta la relazione che c'è; la legge dovreste
conoscerla perché è cinque anni che è in funzione, è due anni che
la votiamo, sapete benissimo che ci sono delle restrizioni sul
reddito, perciò favorire chi ha molti quattrini in tasca è un
assurdo tirato fuori da Ramera, tanto è vero che noi, quest'anno,
abbiamo dovuto, nella nuova legge, aumentare il reddito perché era
talmente poco che più nessuno poteva concorrere, va bene?
Allora, quando uno ha una limitazione, ha 1.800.000 all'anno e
prima era ancora meno, non viene a dirmi che si favorisce chi ha
dei quattrini; lasci finire, la verità è che quest'anno abbiamo
dovuto aumentare il reddito e lo vedrete quando discutiamo la legge
e non credo sia il caso oggi di discutere la legge sull'edilizia
popolare, quella che è andata in vigore per cinque anni, perché è
stata depositata in Consiglio, passerà alla Commissione, ve la
vedrete, ve la leggerete, ne discuteremo quando sarà il momento
opportuno, probabilmente nella seduta di fine di questo mese
perché, se oggi cominciamo a discutere una legge presentata e a
mescolarla con l'altra, una legge che non ha niente a che vedere
come tipo di legge, come disposizioni, con questa, mi sembra che
siamo fuori strada.
Perciò vogliamo aspettare di discutere quella legge
dell'edilizia popolare che prevede dei mutui e perciò non prevede
l'emissione di capitali in contanti, prevede dalla Valle un
impegno, l'avete votata, c'è un bilancio, di quei 40 o 80 milioni
all'anno, secondo se è un miliardo o due miliardi da investire, in
20 anni, il bilancio l'avete letto tutti perciò lasciamo da parte
quella legge ed, eventualmente, rientriamo dolo in questa
discussione; quella ce la vedremo a fine mese e io credo che sia la
cosa più giusta e più logica da fare, e lì vedrete le percentuali,
vedrete cosa viene a costare, diciamo così, mensilmente quello che
deve pagare, ecc. e se allora il Consiglio, nonostante tutto,
crederà di aumentare, non avrà che da farlo, le leggi non è che
perché le presenta la Giunta, sono lì, rigide e decise e bisogna
farle così, è ancora da passare in discussione, avete tutti gli
elementi, questo ve lo dico io, e perciò ne discuteremo quando si
presenta la legge all'esame.
Montesano (P.S.D.I.)
- La parola all'Assessore
Lustrissy.
Lustrissy (D.P.)
- Ma io, così, a titolo di contributo
alla discussione e a titolo personale come Consigliere, vorrei fare
alcune osservazioni a questa legge.
D'accordo sul principio, nei paesi più progrediti ormai questo
provvedimento esiste da tempo, anche nel nostro paese, se pur
attuato in modo discutibile da molti anni, da quando l'Istituto
Autonomo Case Popolari è stato creato un tipo di intervento del
genere è stato messo in atto da parte dell'Amministrazione pubblica
e, come concetto, è abbastanza valido perché, in definitiva, è
forse preferibile ricorrere a questi sistemi in previsione di
ammortizzare rapidamente questi edifici e di ricostruirli come
fanno in altri paesi, ho visto una esperienza interessantissima in
Danimarca dove, a un certo punto, di stabilisce anche il limite,
cioè al termine degli ammortamenti, gli edifici vengono demoliti e
vengono ricostruiti secondo le nuove tecniche edilizie del momento;
invece con la tecnica del riscatto, cioè affidando l'alloggio a
riscatto, succede che questi, e l'abbiamo anche presente nella
nostra realtà regionale perché questi edifici invecchiano
rapidamente, a parte la discutibilità dei metodi utilizzati, del
materiale, delle rifiniture, di tutte queste cose, il fatto è che
deperiscono rapidamente e coloro che hanno la sfortuna, io dico in
questo caso, di avere quell'alloggio a riscatto, se lo devono
tenere vita natural durante in quelle condizioni lì mentre mi
sembra molto più opportuno...
(manca la voce) ...
gli alloggi
siano inseriti nel contesto di un piano urbanistico cittadino che
permetta a tutti di avere le stesse opportunità, senza applicare:
questo è il quartiere delle case popolari e questo è il quartiere
residenziale e questo è quell'altro quartiere.
Ora, su questi concetti credo che si sia tutti d'accordo,
probabilmente ognuno di noi ha delle valutazioni diverse da fare
sul modo dell'intervento, a parte la considerazione che è già stata
fatta, che forse sarà necessario riesaminare la percentuale di
intervento stabilita in rapporto al Comune di Aosta nei confronti
dei rimanenti comuni della Regione, sia pure che il Comune di Aosta
non sia isolato ma con quei comuni limitrofi ancora da
definire.
Bisognerà rivedere un momento queste percentuali poi, ecco, io
sarei abbastanza dissenziente sull'articolo 3 per quanto riguarda
l'assegnazione dei fondi all'Istituto Autonomo Case Popolari per
molti motivi, non li voglio neanche elencare perché noi, da molti
anni, conosciamo l'attività dell'Istituto e vediamo un po' cosa
succede in quell'ambito, anche in campo nazionale.
Sarei più favorevole invece, in base a una statistica, diciamo
così, attendibile, di assegnare direttamente i fondi ai comuni, in
base al criterio di ripartizione, affinché provvedano direttamente
all'appalto e alla costruzione di alloggi di questo tipo perché, in
definitiva, nella legge - non so se sono riuscito a leggere io o è
una mia distrazione - non vengono indicati esattamente i
destinatari degli alloggi cioè i soggetti. Il soggetto della legge,
chi è? Si parla di assegnazione di alloggi popolari però non sono
riuscito a individuare il soggetto, se il soggetto è il lavoratore
dipendente o se pure l'alloggio è assegnato a chi ne faccia
richiesta e viene compilata una graduatoria, in base a dei criteri
diversi.
Forse mi è sfuggito ma gli alloggi saranno assegnati sulla base
delle graduatorie comunali, in base alle procedure e ai punteggi
stabiliti con apposito regolamento da approvarsi dal Consiglio;
però la legge chiaramente deve indicare, nella sua impostazione, il
soggetto perché altrimenti facciamo una legge che manca di
qualcosa, è monca, la legge deve indicare il destinatario, non si
può, secondo me, rinviare a un regolamento successivo la scelta del
destinatario, almeno per questa parte la legge dovrebbe essere
chiara e indicare già fin d'ora quale deve essere il destinatario
della legge perché mi pare che sia una procedura corretta, lo
richiede.
Pertanto dicevo, io manifesto alcune perplessità in ordine al
rilievo già sollevato sulla distribuzione percentuale in ordine
all'assegnazione dei fondi all'Istituto Autonomo Case Popolari, a
meno che non ci siano dei motivi calidi e i motivi validi
potrebbero essere quelli già richiamati, mi pare, dal Presidente
della Giunta cioè, in definitiva, l'Istituto ha già dei progetti
fattibili, dei progetti esecutivi di un certo numero di alloggi per
i quali manca il finanziamento, potrebbe essere una ragione pratica
però io ritorno a dire che, per impostazione dell'intervento
tradizionale dell'edilizia popolare, sarei contrario ai quartieri,
sarei contrario a un intervento più originale che permetta il
reperimento di aree con le procedure da stabilire perché, in
definitiva, quella legge 167 non credo sia mai stata resa operante
in nessun comune d'Italia o in pochi comuni d'Italia; quelle aree
con le revisioni continue dei piani regolatori, mi pare che anche
il Comune di Aosta stia rivedendo il paino regolatore, non so
ancora se esistano o se siano - cioè quel primo reperimento che era
stato fatto nel tempo, credo che oggi non ci sia più - sia tutto da
rivedere, anche il problema delle aree relativo alla legge 167.
Cioè io sarei più favorevole di assegnare i fondi direttamente
ai comuni in base a un criterio statistico cioè che è sempre
rapportato al soggetto, cioè al destinatario della legge, se il
destinatario della legge è il lavoratore dipendente o, se i
destinatari della legge sono molti, in rapporto a questi
destinatari, comune per comune, in base alla presenza numerica dei
singoli beneficiari o eventuali beneficiari della legge, stabilire
un criterio di ripartizione, però affidare i fondi direttamente
all'Amministrazione comunale affinché provveda direttamente alla
costruzione delle opere, reperendo le aree necessarie con quei
criteri che i comuni hanno a disposizione dalle leggi nazionali in
fatto di urbanistica perché è anche necessario che tutto questo
passi attraverso, diciamo, il discorso urbanistico comunale. Noi
sappiamo che, attualmente, i comuni o hanno già approntato o stanno
approntando il piano urbanistico comunale ed è in forza di una
legge di questo genere, che demanda loro certe competenze, che
potrebbero specificare meglio del piano urbanistico comunale quale
è il territorio, la parte del territorio, da adibire a questa
utilizzazione. Ecco, a me sembrerebbe opportuno fare queste cose;
pertanto, a parte il problema tecnico-finanziario, non entro nel
merito del problema tecnico-finanziario perché mi pare che il
bilancio regionale possa e abbia già previsto certe cose.
Queste sono le cose che io avevo da dire.
Personnettaz (D.P.)
- Chi prende la parola? Ragioniere
Dolchi.
Dolchi (P.C.I.)
- Ma mi sembra che dopo alcune
circonstanziate osservazioni alla legge valga la spesa dire alcune
cose che non ho detto nella relazione introduttiva e che forse
possono servire a meglio comprendere quelle che sono state le
intenzioni del Gruppo comunista.
Ecco, io quando sento parlare di "studio da farsi", di
"definiamo l'orientamento", di "approfondiamo meglio quello che
vogliamo fare", ecco, dopo che la legge è da due anni presentata,
ho delle grosse perplessità che "continuare lo studio", che
"ricercare e definire l'orientamento", che "rivedere altre
soluzioni" non siano altro che un tentativo di rinviare un problema
che, invece, secondo noi, anche se finora si è cercato di sfuggire
a questo confronto, a questo dibattito, è invece un problema
drammatico.
E tratterei subito quindi la considerazione che viene e che è
stata sollevata da alcuni colleghi sulla percentuale: dice il
collega Dayné che bisognerebbe fare uno studio ma le nostre
percentuali sono frutto di uno studio, 740 domande alle Case
Popolari di Aosta e neanche 200 per richieste analoghe in tutti i
comuni della Valle d'Aosta ci hanno fatto abbondare nei confronti
dei comuni della Valle con il 30%.
Ma questo è chiaro, è una considerazione che non discende
solamente da quella che potrebbe da quella che potrebbe essere una
battuta nei confronti del Partito Comunista che ha i suoi voti ad
Aosta e tende a preferire la città di Aosta, no, noi non tendiamo
affatto a preferire, da un punto di vista elettoralistico, la città
di Aosta. Perché? Perché l'ho detto nella mia relazione, noi
intendiamo coprire un settore di domande che non è quello della
maggioranza, non è quello della maggioranza dei valdostani che
abitano nei comuni della Valle, i quali sono proprietari di una
propria casa unifamiliare o sono co-proprietari e non hanno nessuna
voglia di abbandonare la propria abitazione per andare ad abitare
nel proprio comune o in un comune vicino, in una casa dell'Istituto
Autonomo delle Case Popolari; ecco, quindi se noi partiamo dal
presupposto che intendiamo coprire un settore, cioè quello delle
famiglie che vogliono essere non proprietarie ma locatarei e non
vogliono essere proprietarie per tutte le considerazioni che sono
state fatte, d'altra parte non siamo qui per incentivare la
proliferazione della proprietà né condominiale né singola, quando
intendiamo intervenire in un settore specifico, un servizio sociale
come è quello dell'alloggio, se partiamo da questi presupposti, è
chiaro che  - e ce lo dice la Giunta in quel famoso documento
- l'esempio tipico è rappresentato dal Comune di Aosta, in continua
crescita, nel quale il mercato degli affitti quindi lo troviamo
laddove c'è questa crescita e c'è questa richiesta; il mercato
degli affitti come conseguenza di una domanda sostenuta di alloggi,
tende continuamente al rialzo.
Ma a La Magdeleine, a Torgnon, c'è questa domanda di alloggi
dovuta a una immigrazione anche interna a livello regionale che ha
Aosta e i comuni confinanti, come prevede l'articolo 2 della legge
che appunto tendeva a venire incontro alle preoccupazioni che ci
sono state già anche palesate dal Presidente della Giunta; quindi
noi intendiamo sostenere questa percentuale proprio perché è
aderente alla realtà e ci sembra, scusatemi l'espressione,
abbastanza demagogico il voler capovolgere le percentuali perché
noi destineremo dei fondi che, se destinati in questa direzione
cioè per la costruzione di case di tipo popolare, per quella
domanda ad affitti contenuti, non avrebbe utilizzazione; ecco, vi
vedete a La Magdeleine, a Valtournanche, a Valsavaranche, a
Valgrisanche e a Cogne, dove c'è un esempio di casa popolare dove
non è neanche stata completata l'utilizzazione degli alloggi? Ecco,
dobbiamo partire dal presupposto, perché? Perché c'è l'altra legge
che è quella del 1965 che soddisfa in particolar modo alla
richiesta che può venire dai comuni della Valle per la
trasformazione, per l'acquisto, per la costruzione degli alloggi là
dove l'abitante del comune della Valle è, in genere, anche
proprietario di un appezzamento di terreno, piccolo o grande, ma su
cui può costruire la sua casa unifamiliare.
Ecco perché non voglio fare polemica con l'Avvocato Caveri ma
trovo strano quando ci ricorda oggi che l'Union Valdôtaine è
insorta in quel momento contro la percentuale; ma è insorta contro
chi? Il presentatore di quella legge era il Presidente della Giunta
pro-tempore Avvocato Caveri, è lui che ha fatto la proposta di
legge!
Caveri (U.V.) -
Cosciente dichiarazione, sono insorto in
seno alla Giunta, siccome in seno alla Giunta c'era la tendenza di
queste stesse percentuali e io, invece, ho fatto adottare le
percentuali, l'inversione delle percentuali, così come chiedo oggi
perché non credo che solo gli immigrati abbiamo diritto alle case
in Valle d'Aosta ma che anche i valdostani abbiamo diritto alle
case.
Dolchi (P.C.I.)
- Infatti noi siamo perfettamente
d'accordo ma la destinazione dell'intervento non può prescindere
dalla domanda e, se la domanda è ad Aosta e in certi comuni di
particolare densità di popolazione, noi dobbiamo tener conto di
questa situazione se vogliamo quell'intervento a carattere sociale
a cui si appellavano sia Ramera che Lustrissy.
Ecco, io ritengo che se noi partiamo da questi presupposti non
possiamo fare altro che prendere in considerazione la percentuale
che noi abbiamo proposto perché tende proprio a risolvere il
problema là dove il problema esiste; altre percentuali farebbero in
modo di affrontare un problema puramente teorico perché
tenderebbero a risolverlo laddove il problema non esiste.
Da bilancio abbiamo 899 milioni, ma li vogliamo utilizzare? Ci
sono 800 milioni per interventi per l'edilizia popolare, beh, ecco,
questa è una iniziativa che si inserisce anche nella volontà
espressa con gli stanziamenti di bilancio.
Mi si dice: "I terreni non ci sono, come saranno acquisiti?".
Abbiamo tante preoccupazioni da applicare la 865? Dovevamo, entro
il mese di gennaio, trovarci in quella benedetta Commissione per
approvare le integrazioni alla legge 865 oppure per predisporre
quegli interventi finanziari della 865: non si è ancora fatto.
Ebbene colleghi Consiglieri, abbiamo comprato per centinaia di
milioni dei terreni per utilizzarli per la costruzione della
caserma dei Carabinieri, troviamo le altrettante centinaia di
milioni, se non vogliamo applicare la legge 865, per comperare a
libero mercato i terreni necessari per la costruzione di case
popolari; mi sembra che sia una proposta concreta che vada incontro
alla soluzione di questo problema su cui tutti, in linea di
principio, ho sentito ripetere parecchie volte questa frase, in
linea di principio, sono tutti d'accordo ma quanto poi si tratta di
prendere dei provvedimenti concreti, nessuno più è d'accordo, tutti
vogliono studiare, cercare orientamenti definitivi, risalire a
monte, all'origine del problema.
L'Istituto Autonomo delle Case Popolari ha dei progetti, ha dei
finanziamenti e non ha i terreni, il Comune di Aosta non ha i soldi
per dargli i terreni, noi facciamo delle resistenze, diciamolo
pure, tutti assieme, all'applicazione integrale draconiana della
legge 865, ci sono dei fondi a disposizione per queste iniziative,
utilizziamoli, compriamo i terreni a mercato libero con la rapidità
con cui abbiamo comprato i terreni per fare la caserma dei
Carabinieri, non ci abbiamo mica messo molto. L'Assessore Chantel
ha dimostrato molta iniziativa da quanto ha concluso, cioè ha
trovato la conclusione del problema accettando i prezzi che
venivano formulati dai proprietari; accettiamo anche qui i prezzi
che vengono formulati dai proprietari, se non vogliamo fare
procedura di esproprio, e arriviamo a delle soluzioni.
Non voglio dilungarmi colleghi Consiglieri, noi non facciamo qui
della polemica, il 20 marzo del 1972 la Ville d'Aoste si illuminava
sulla posizione dell'Union Valdôtaine su questo problema che
abbiamo risentito questa mattina dall'Onorevole Caveri, Presidente
del movimento; ci diceva allora: "L'Union Valdôtaine par son
opposition ferme a réussi, pour le moment, à bloquer ces deux lois"
e questa è quella che discuteremo al punto successivo: "C'est une
démonstration... que seulement l'Union Valdôtaine défend les
intérêts des valdôtains et une démonstration de ce qu'arriverait en
Vallée d'Aoste si l'Union Valdôtaine  n'était pas suffisamment
forte".
Ecco, questa era l'obiezione che faceva l'Union Valdôtaine sulle
proposte di legge.
Io non so se sia suffisamment forte pour éviter" che questa
legge vada avanti, se alla posizione dell'Union Valdôtaine si
accomuneranno, non dico si accoderanno, le altre forze politiche
del Consiglio regionale; noi, con la nostra proposta di legge,
abbiamo inteso sollevare un problema, abbiamo inteso farlo
dibattere dal Consiglio regionale, non intendiamo però che questa
proposta sia rinviata alla Commissione per un ulteriore studio che
sarebbe il suo assoluto insabbiamento, intendiamo che, forti delle
proprie posizioni, ciascuno si pronunci.
Pronunciatevi a maggioranza contro questa proposta di legge:
amici come prima però noi intendiamo, su questo problema, avere un
pronunciamento chiaro perché noi siamo stati chiari sia nella
nostra proposta sia nelle nostre posizioni in questo Consiglio
regionale, conseguenti in tutte le manifestazioni, anche in quelle
nei confronti del bilancio regionale, quando lo abbiamo votato.
Chantel (P.S.I.)
- Io volevo ribadire che non è possibile
pensare di dare i soldi ai comuni, in quanto, in quel momento
preciso, le case diventerebbero comunali e non vedo che differenza
ci sarebbe che le case siano comunali o regionali o qualcosa del
genere.
Ritengo però che il problema della costruzione di case popolari
a fitto ridotto, che in Francia sono state fatte 15 anni fa, vero,
esattamente 15 anni fa le HLM, vero, fatte naturalmente con
l'intervento dello Stato, delle Amministrazioni perché è logico
che, a un dato momento, c'è della gente che non è in grado di
pagare l'affitto.
Ramera (D.C.)
- Fanfani ha fatto anche...
Chantel (P.S.I.)
- Lasciami finire, Fanfani ha fatto
stampare le colombe, le colombe, lascia perdere e ha voluto fare ad
Aosta un gruppo di case tutte aggruppate assieme per metterci la
colomba in un posto che era meglio non farle! E che sono costate
all'Amministrazione comunale, regionale, anche 200 milioni! Lascia
perdere, sono già lì...
(voce del Consigliere Ramera) ...
Mi
riferisco alla mia seduta del Comune e c'è ancora la relazione!
Ecco, bravo, e allora vede le cose a modo suo, tu a modo tuo, io a
modo mio...
(voce di Ramera) ...
No, sono quelle già lì con
la colomba, tira a campare, ora io sono d'accordo che il problema
va affrontato e va affrontato in un modo particolare dove il
problema è urgente e immediato. Aosta ha un problema, Aosta e
limitrofi perché non intendo di fermarmi ad Aosta ma, appunto
perché abbiamo la Commissione dei trasporti, la quale sta studiando
il metodo di dare finalmente un trasporto pubblico efficiente a un
prezzo onesto a tutti, vero, e c'è una Commissione apposta che sta
facendo questo lavoro, trovo altrettanto logico che non si debba
fare nessuna differenza tra Aosta, Saint Christophe, Gressan,
Jovençan, ecc. Quando ci sia un mezzo di trasporto pubblico
efficiente, con giusti orari, efficienti e con prezzi onesti, il
fabbricare ad Aosta non è una necessità perché, per conto mio, ad
Aosta di case ce ne sono già troppe, bisognerebbe buttarne giù una
parte per lasciare del verde, va bene.
Ora, dico, però il problema va affrontato e non è questione di
parlare in un caso simile degli altri comuni perché quando io ero
un membro della Commissione appunto, delle Case popolari, è
capitato questo: che in un primo tempo quella costruita a Châtillon
è rimasta un mucchio di tempo vuota, altre case costruite in altri
posti non sono state occupate e già allora la Commissione,
all'unanimità, aveva deciso di fare un unico comprensorio e non più
il comprensorio a settori; in un primo tempo si è data allora,
perché c'era la necessità, la preferenza a Pont-Saint-Martin per la
costruzione di case popolari non potendo, con il quantitativo di
mezzi limitati dati dallo Stato, in un colpo solo risolvere tutti i
problemi anche perché poi, tra tutto il resto, io faccio una
osservazione: c'è poi anche un problema amministrativo. Il giorno
che costruisco delle case per i lavoratori, ogni casa deve avere
una adatta dimensione per forza, altrimenti la parte amministrativa
grava in modo tale che diventa molto pesante, non basta più il 4%
di amministrazione se io facessi tutte villette o tutte casette;
però io sono d'accordo che il problema va risolto non tenendo
presente il comprensorio o i diritti della Valle, va risolto dove
ce n'è una necessità. Se ad Aosta città e limitrofi e parlo di
Gressan, Jovençan, Pollein, ecc. c'è una richiesta effettiva e
negli altri posti non c'è, allarghiamo la seconda legge
sull'edilizia popolare portando la quota che meglio crederete
giusta quando avrete visto cosa costa il riscatto, di modo da
favorire in altro modo la periferia, cioè facciamo delle leggi
ognuna delle quali serve per quel che deve servire.
Il problema di mancanza di case per lavoratori è più sentito ad
Aosta che in altri posti, allora vogliamo portare delle leggi
chiare, invece di parlare di percentuali? Vogliamo portare per
l'edilizia popolare il maggior gettito per costruire le case nelle
frazioni? Vogliamo portare un maggior numero di quattrini per
costruire le case dei contadini?
D'accordo, e tenete presente che allora la legge prevedrà una
fideiussione da parte della Valle perché un'ipoteca su una casa
inesistente non la mette nessuno, questo tanto per preannunciare la
posizione legale e la possibilità di una legge, perciò lì dovremo
già prevedere una fideiussione da parete della Valle altrimenti non
ci sarà nessuna banca e nessun mutuo che tirerà fuori i quattrini,
questo è positivo, tanto lo vedremo in Commissione.
In ogni modo, io parto dal principio che questo problema, dove è
maggiormente sentito, bisogna risolverlo e, se bisogna risolverlo,
tanto vale che lo risolviamo subito; è inutile che continuiamo ad
aspettare perché l'Istituto delle Case Popolari ha i quattrini e
non ha i terreni, ha i quattrini per fare le case e non ha i
terreni, i casi sono due: o noi andiamo avanti con questa legge o,
se non andiamo avanti con questa legge, compriamo i terreni
all'Istituto Case Popolari, non ci sono vie di scampo, le case
devono essere fatte perciò la soluzione non è quella di rimandare,
la soluzione è quella di vedere in che nodo possiamo farle e al più
presto possibile; questa è la posizione esatta.
Vediamola fra tutti assieme, il problema c'è, è qui, per il
resto porteremo le altre leggi che sono già pronte, per quel che
riguarda il resto della Valle; la situazione non è uguale
dappertutto, la situazione è diversa nei centri cosiddetti
industriali, Pont-Saint-Martin anche compreso, Donnas, Châtillon e
Aosta, ed è diversa da quelli che sono i centri agrari, se dobbiamo
definire la Valle in questo senso, anche perché, nei centri agrari,
quando noi avessimo fatto fare le case popolari ai municipi, poi a
chi li affitta?
Invece è meglio in quel caso lì intervenire con un aiuto a chi
vuol ricostruire o mettersi una casa che non si più una catapecchia
ma che abbia quel minimo di necessità moderne, quali i servizi
igienici, l'acqua, la luce e tutto il resto, questo lo possiamo
fare.
Allargheremo e discuteremo la legge sull'edilizia popolare dove
ci sono altri due miliardi da adoperare, vero, largamente e
abbondantemente; d'altronde lo studio è già stato fatto perché,
avendo lasciato a cinque milioni l'acquisto di alloggi già
fabbricati, abbiamo già fatto in modo abbastanza chiaro e poi ci
sarà ancora da decidere le percentuali, in quel caso lì faremo al
rovescio cioè aumenteremo le percentuali a favore del resto della
Valle e ne diminuiremo localmente, questo avrà un senso e questo lo
deciderà il Consiglio, non io.
Chincheré (P.C.I.)
- Come è giusto, in questo Consiglio
si parla sovente di riforme però poi, quando si passa dalla
formulazione al fatto che sul principio siamo tutti d'accordo, si
passa al come fare le riforme, il discorso si sfilaccia
estremamente e si corre il rischio poi di non credere più alle
riforme e di non riuscire più a farle.
La politica delle riforme è valida nella misura in cui ogni
giorno, con azioni concrete, si riesce a dimostrare e dimostriamo
che è possibile costruire in positivo una società come viene
indicata dalle lotte della classe operaia e dei lavoratori e delle
masse popolari. Breve parentesi: non dimentichiamoci che la
presentazione di questa legge è stata il frutto di una lotta che
gli abitanti del centro storico hanno portato nelle assemblee
elettive e perciò non viene, non scende dall'alto, ha una sua
nascita precisa ben individuata.
Dobbiamo tenere anche ben presente che le riforme, casa, scuola,
sanità, trasporti non vanno viste a compartimenti stagni, a sé
stanti, ma con uno stretto intreccio di problemi la cui soluzione è
interdipendente anche se singolarmente hanno bisogno di interventi
specifici particolari.
Ne viene fuori che le riforme non sono un fatto tecnico, come
qualche volta si vuol contrabbandare, non sono una
razionalizzazione del sistema ma sono un fatto politico intorno al
quale si scontrano, in definitiva, le forze del progresso, di chi
vuole andare avanti e le forze della conservazione.
Ad esempio, parlare della riforma della casa non significa solo
fare più case, come qualche volta viene detto; dare la casa a tutti
significa esigere per la nostra città, per i nostri centri urbani -
ecco la limitatezza della nostra legge - voluta nel senso che è una
legge che tende a intervenire soltanto nei centri urbani,
rendendosi conto che la casa ai contadini merita un intervento
diverso, più articolato e altrettanto importante, dicevo, 
significa dare alla nostra città, ai nostri centri urbani un nuovo
assetto territoriale secondo le esigenze dei lavoratori e non
secondo quelle del profitto capitalista. Chantel, hai detto un
mucchio di sciocchezze, tu dici che io sono del parere che ad Aosta
bisogna demolire le case, non farle; la realtà è che i privati, i
profittatori le case le fanno, le fanno in fretta e le assemblee
elettive, l'Amministrazione regionale, paga le spese di
infrastrutture, allora è chiaro che, se le fanno loro le case,
possiamo e dobbiamo farle anche noi e non proiettarci in avanti,
fare le fughe in avanti, dire demoliamo, no, costruiamo in
termini...
(voce dell'Assessore Chantel) ...
costruire in termini
diversi per assolvere a scopi diversi.
Infatti guardiamo quali sono le cause che hanno prodotto
l'attuale situazione in fatto di edilizia abitativa: la prima causa
è costituita dal tipo di espansione economica che si è verificata
nel nostro Paese che ha incontrollatamente esasperato tutti i
termini degli squilibri tradizionali tra nord e sud, tra città e
campagna; un solo dato: tra il 1950 e il 1967, 17 milioni di
persone cioè un terzo della popolazione del  nostro Paese, ha
cambiato comune di residenza, ci si può rendere conto di quali
grandiosi problemi abbia posto questo grande fenomeno emigratorio
in termini di assetto del territorio delle città e delle condizioni
di vita dei lavoratori stessi che, all'interno delle città, oggi si
trovano a condurre; dico, è pur vero che il fenomeno più
macroscopico è a Torino ma anche ad Aosta questo fenomeno si è
fatto sentire e oggi ne abbiamo tutti le conseguenze.
La seconda causa è costituita dalla situazione interna nel
settore dell'edilizia e della struttura proprietaria dei suoli
urbani che contrassegna e non ha risolto il problema della
eliminazione della rendita parassitaria sulle aree fabbricabili, si
ha così la continua integrazione fra rendita e prodotto, ossia fra
proprietà delle aree e imprese costruttrici.
Da questa situazione, gli aspetti più vistosi sono gli alti
fitti e le carenze di alloggi popolari ma ve ne sono altri non meno
gravi, quali le carenze e, qualche volta, l'assenza totale di
servizi sociali.
Terza causa è costituita dalla funzione subordinata svolta in
questo campo dall'intervento pubblico e dagli Enti che sono stati
preposti, nel tempo all'edilizia popolare per i lavoratori e dalla
totale assenza di una qualsiasi efficace regolamentazione pubblica
del regime proprietario dei suoli urbani che garantisse l'esproprio
e della pratica inefficienza di strumenti urbanistici che
prevedessero una crescita organica della città.
Siamo all'assurdo che l'intervento pubblico in edilizia sia
contrae tanto più quanto si espande il livello degli investimenti;
alcuni dati: nel 1951 l'intervento pubblico assommava al 25,3% di
tutti gli investimenti nell'industria edilizia, nel 1954 scendeva
al 15%, nel 1962 scendeva al 6%, nel 1963 al 4% e poi risaliva fino
al 7%, in compenso le Amministrazioni pubbliche hanno speso 2.100
miliardi per opere di urbanizzazione.
Riassumendo per linee generali le cause principali dell'attuale
situazione urbanistica, riscontriamo primo l'emigrazione interna,
secondo la mancanza di una chiara legislazione sull'esproprio e di
strumenti urbanistici validi, la terza causa: il non intervento, se
non in termini estremamente limitati, del settore pubblico.
Situazione questa che si è verificata anche in Valle d'Aosta, pur
se dobbiamo tenere conto di due elementi che caratterizzano, che
dovrebbero caratterizzare tutto il nostro intervento: il primo la
rendita fondiaria è estremamente spezzata e, conseguentemente,
difficile da colpire fino in fondo ma altrettanto grave perché
ugualmente negative ne sono le ripercussioni, il secondo dato:
nella nostra Regione è particolarmente evidente il fenomeno
dell'operaio-contadino, dove il contadino sta per prima attività se
non sul piano del reddito, sul piano della collocazione sociale,
che ci costringe ad interventi particolari nell'affrontare il
problema della casa ai contadini; ciò non toglie che realmente è
possibile intervenire subito, soprattutto in alcune situazioni
classiche, che definirei classiche. Come Aosta e alcuni altri
centri industriali della Valle centrale: Saint-Vincent, Châtillon,
Verrès, Pont-Saint-Martin e altri pochissimi posti; nella nostra
azione - e siamo già abbastanza in ritardo direi - dobbiamo tenere
presenti questi fattori: primo una politica per la casa deve
significare una politica per un nuovo assetto del territorio;
secondo costruire case a basso affitto attraverso gli Enti pubblici
(Istituto Autonomo Case Popolari e la Regione), non solo per dare
un tetto a chi non ce l'ha, sarebbe un'azione puramente moralistica
direi, anche se valida, ma per calmierare e far crollare gli
affitti che credo sia questo il nostro scopo principale. Alcuni
dati per chiarirvi la situazione: ad Aosta ci sono 172 alloggi
considerati anti-igienici e sono statistiche vecchie, hanno almeno
un anno e mezzo, un numero decisamente inferiore alla realtà se si
pensa che queste dichiarazioni vengono fatte soltanto su richiesta
dell'inquilino, probabilmente oggi questi alloggi anti-igienici
sono molti di più.
Secondo: per un concorso dell'Istituto Autonomo Case Popolari vi
sono state 750 domande; ne viene fuori che non è azzardato
ipotizzare per Aosta - e parlo sempre di un anno fa - l'esigenza di
almeno 1000/1100 alloggi popolari; per la Valle necessitano,
secondo statistiche fornite dall'Amministrazione regionale tramite
le sue pagine de "L'Administration régionale", appartamenti 1460,
necessitano 2450 per ammodernamenti e una decina di case-alberghi,
per un totale di 41 miliardi. Ecco, io credo che la nostra legge
deve essere vista in questa situazione, in questo quadro. E noi
questa legge l'abbiamo presentata il 25 marzo del 1971,
sottolineiamo la data non per spirito polemico nei confronti delle
Commissioni o cose di questo genere ma perché sono apparse nuove
leggi che danno nuovi strumenti per la soluzione del problema della
casa, intesa come servizio sociale; quando noi diciamo che diamo i
solti all'Istituto Autonomo Case Popolari con questa legge, io
faccio presente un'altra cosa: l'articolo 6 della 865 dice che,
entro un anno dalla sua promulgazione, il Consiglio di
Amministrazione dell'Istituto Autonomo Case Popolari deve essere
ristrutturato; ecco, io chiedo perché non è stato ristrutturato e
chiedo cosa ha fatto la Giunta affinché questo Istituto...
(voce
dell'Assessore Chantel) ...
ecco, ma io voglio sapere, mentre in
altre Regioni il Consiglio di Amministrazione è stato ristrutturato
e la legge 865, pur con le giuste integrazioni, è stata
applicata.
Noi sappiamo che con questa legge sono quattro le persone
giuridiche che possono costruire case e sono l'Istituto Autonomo
Case Popolari, sono la Regione, sono le Cooperative a proprietà
divisa e sono le Cooperative a proprietà indivisa; ecco che noi,
con questa legge, proponiamo uno strumento chiaro per costruire
delle case sulla quale chiediamo che la Giunta e il Consiglio si
pronuncino in modo altrettanto chiaro e inequivocabile, pensando e
sperando che questa legge passi e finalmente diamo un valore a quei
famosi 800 milioni che abbiamo sul bilancio perché altrimenti
corriamo il rischio che anche quest'anno non vengano spesi e,
soprattutto, si sia veramente inizio a quella politica per una
nuova, ecco per avere veramente un nuovo modo di intendere
l'urbanistica e l'urbanizzazione della nostra Regione.
Montesano (P.S.D.I.)
- Altri che chiedono la parola?
Io desidererei che ci fosse... allora diamo la parola al
Consigliere Manganoni e poi, per concludere un po' la discussione
sulla legge.
Manganoni (P.C.I.)
- Sugli alloggi anti-igienici beh, noi
non ci dobbiamo riferire solamente ad Aosta perché se è vero che ad
Aosta ci sono degli alloggi che non hanno il riscaldamento
centrale, non hanno il bagno, non hanno il gabinetto nelle scale,
ecc., se noi diamo una occhiata nelle campagne, troviamo delle
situazioni peggiori, indubbiamente molto peggiori e nel mio
intervento sul piano urbanistico regionale e ieri sul piano dei
lavori pubblici, queste cose le ho citate; dei dati e dei fatti che
non voglio ripetere.
Ora, è naturale che la questione dell'edilizia popolare però va
suddivisa in due modi: quella dei centri industriali e quella delle
campagne perché noi non possiamo assolutamente pensare di costruire
nelle campagne dei condomini come è successo a Matera ove, con i
fondi della Cassa del Mezzogiorno, hanno costruito dei condomini di
tre o quattro piani e hanno dovuto prendere con la forza, la
polizia, quella povera gente che abitava nelle caverne che però
aveva con sé l'asino, la capra, i conigli ecc. i quali hanno detto:
"Noi non vogliamo andare ad abitare al terzo piano del condominio
perché non sappiamo dove mettere l'asino, la capra perché nel bagno
non ci stanno l'asino e la capra, va bene?".
Ora, penso che il buon senso che vige in Valle d'Aosta non ci
porterà certamente a quel punto, al livello di Matera e allora
dobbiamo prevedere i finanziamenti delle case, non dei condomini,
da costruirsi nei centri industriali ma non nelle campagne, ma
delle case uni e bi-familiari, in modo che l'operaio in Valle
d'Aosta mantenga le sue caratteristiche, quello nelle campagne di
operaio-contadino che svolge diverse attività e che, pur facendo
l'operaio, o l'artigiano o svolgendo altre attività in connessione
con quella agricola, possa mantenersi non so, il bestiame, ecc. o
anche le galline, quello che crede di tenere, di mantenere.
Ora, forse ci si poteva dire: avremmo dovuto oggi esaminare e
approvare contemporaneamente le due leggi, questo è vero; comunque,
se noi continuiamo ad aspettare e non approviamo né l'una né
l'altra, ebbene, noi non concludiamo mai niente.
Oggi c'è una proposta che può risolvere un problema, cioè quello
dei centri industriali, no? E incominciamo a fare questo passo;
naturalmente bisognerà che al più presto - e qui Chantel dice che
la legge è già in esame, ecc. questo mi fa piacere - per i centri
agricoli, per i comuni di campagna, in modo che si possa approvare
anche questa seconda legge quanto prima, in modo che tutti i
lavoratori, sia dei centri industriali, sia dei comuni ci campagna,
vero, possano avvalersi di queste agevolazioni per sistemare la
loro casa.
Comunque io penso che incominciando ad approvarne una, nulla
impedisce che si possa presentare anche subito al più presto
l'altra per risolvere il problema della campagna; però rimandando
una in attesa dell'altra, noi non risolviamo niente, noi non
facciamo altro che menare il can per l'aia e non risolvere nessun
problema.
Montesano (P.S.D.I.)
- Nessun altro chiede la parola?
Allora, siccome il Consigliere Dolchi ha chiesto la discussione
della legge e l'ha messa ai voti, io devo invitare nuovamente il
Consigliere Dolchi e richiamare l'attenzione dell'Assessore alle
Finanze per la formulazione precisa dell'articolo 8, beh, in ogni
modo mi devi dare la tua risposta come Assessore alle Finanze,
articolo 8 che dice: "Alle spese per il primo anno di applicazione
della presente legge, si provvede mediante l'accensione di un mutuo
di lire un miliardo con corrispondente aumento del capitolo... che
deve essere indicato dalla Parte Entrata; è istituito con la
previsione di lire un miliardo il nuovo capitolo... che deve essere
indicato, dalla Parte Spesa, con la denominazione "Spese per
l'edilizia economica e popolare".
Comprende bene, Ragioniere Dolchi, che se non ci sono le
indicazioni precise di questo articolo 8, la legge è monca e non
può essere portata alla sua conclusione.
Comunque sia, io ho letto la formulazione dell'articolo, la
formulazione dell'articolo deve essere completata, su questa
formulazione di spesa può esserci l'intervento dell'Assessore alle
Finanze e, per intanto, il Presidente della Giunta ha chiesto la
parola e quindi la parola al Presidente della Giunta.
Dujany (D.P.)
- Io vorrei ancora pregare i presentatori
della legge, sebbene sia vecchia di due anni, di voler chiedere di
non insistere sulla votazione di questa legge in questo momento
perché mi pare che è emersa dalla discussione consiliare una serie
di osservazioni che non sono manifestazione di una mancanza di
volontà di affrontare il problema nella sostanza ma c'è una serie
di osservazioni di merito che dovrebbero essere oggetto, mi pare di
maggior puntualizzazione per poter essere inseriti in una proposta
del genere.
E, in secondo luogo, non dimentichiamo che un tipo di proposta
di legge del genere rischia di essere inoperante sul piano pratico
se non affrontiamo il problema delle aree e dei terreni e il
problema delle aree non lo possiamo affrontare con questa legge
perché non è di competenza né della Regione né è di competenza
dell'Istituto Popolare; in base alla legge 865, chi deve fornire
aree all'Istituto Case Popolari per costruire alloggi, nel caso che
il comune non lo volesse fare in proprio o la Regione non volesse
fare in proprio, devono essere i comuni.
Quindi mi parrebbe, se è una proposta di questo tipo che non ha
lo scopo dilatorio, almeno per quanto mi concerne, mi pare non è
emersa, da parte di nessun Gruppo consiliare, questa intenzione che
ha il solo scopo di esaminare meglio quella serie di osservazioni
che sono state fatte e di prendere contatti col Comune di Aosta o
con altri comuni per verificare l'esecuzione di lavori anche di
quegli altri alloggi i cui progetti sono pronti, il cui finanziamo
è pronto, per cercare di dare il via a una certa quantità di opere
sul piano concreto.
Montesano (P.S.D.I.)
- Chi chiede la parola?
Consigliere Dolchi.
Dolchi (P.C.I.)
- Colleghi Consiglieri, ecco, verrebbe
veramente voglia, se non fossimo abituati alla vita delle assemblee
elettive, di dire: noi chiediamo il voto su questa legge, c'era due
anni di tempo per studiare, se avessimo degli uffici con i quali
poter lavorare e mantenere dei contatti con l'Assessorato alle
Finanze, avremmo anche modificato l'articolo 8, come vuole la
procedura, ci saremmo avvalsi, come abbiamo il diritto di
avvalerci, dei funzionari regionali per concretizzare le iniziative
di legge a cui abbiamo diritto, ecco perché, se è valida
l'iniziativa consiliare, non si deve poi dire che la legge è
impresentabile, Assessore Chantel, perché i tuoi uffici non
collaborano o noi non siamo in condizione, noi non siamo in
condizione di collaborare perché non abbiamo neanche un posto dove
sedere, dove parlare con un funzionario della Regione perché in
questo Consiglio regionale non si vogliono affrontare le leggi, non
si vogliono affrontare i problemi in modo organico; quando c'è
l'iniziativa consiliare e quando si arriva, dopo la modifica di un
regolamento, a un dibattito consiliare di una legge, si arriva nel
modo con cui si è arrivati per queste quattro leggi con
l'impreparazione di tutti i Consiglieri, con l'improvvisazione e
con la richiesta: "rimandiamo in Commissione, andiamo a studiare,
rivediamo gli orientamenti", questa è una realtà del Consiglio
regionale della Valle d'Aosta!
Ecco, dicevo, se fossimo solamente spinti da quella che può
essere la reazione immediata, noi chiederemmo il voto, si pronunci
chi vuole, anche per l'improponibilità di una legge che manca
nell'articolo 8 della possibilità di finanziamento ma siamo ancora
sufficientemente calmi e in condizione di ragionare, per cui non
vogliamo una affermazione di principio, non vogliamo poter scrivere
sul "Travail" a cinque colonne che i Democratici Popolari, che
l'Union Valdôtaine, che la D.C. votano contro la costruzione di
case popolari, vogliamo invece la costruzione di case popolari,
laddove è possibile, con la collaborazione di tutte le forze
politiche.
Ecco perché, se c'è questa volontà, e mi sembra di intravederla
anche se molto tiepida, nelle parole del Presidente della Giunta, a
nome del Gruppo Comunista io dichiaro che siamo disposti al rinvio
a condizione che, come per la legge di ieri, si segua la stessa
procedura e cioè che con procedura d'urgenza sia passata alla
Commissione Affari Generali e che se la Commissione Affari Generali
non conclude niente o se da parte della Giunta non ci fossero
modifiche a questa legge o a un'altra legge che vada nel senso da
noi indicato, cioè coprire quel settore di domanda e siamo disposti
anche a togliere le tre righe della percentuale perché siamo
sufficientemente convinti, tagliato il 70% di Aosta e il 30% fuori,
se preoccupa tanto perché siamo anche convinti che la ragione
prevalga e che si facciano le case attraverso l'Istituto Case
Popolari o attraverso altri istituti regionali laddove c'è domanda,
laddove c'è la necessità, e non dove i cittadini non domandano
alloggi a prezzo contenuto.
Ecco quindi noi, Signor Presidente del Consiglio, rinunciamo a
chiedere la votazione oggi se con la procedura adottata ieri, che
non sto più a ripetere nel dettaglio, anche questa legge ritorna
con procedura di urgenza alla Commissione Affari Generali e Finanze
e, se quindi, in seguito a mancato accordo, ritornerà con l'impegno
del Presidente del Consiglio nella prima quindicina di marzo
all'esame consiliare. Grazie.
Montesano (P.S.D.I.)
- Allora chiuso l'argomento con
l'impegno da parte del Consigliere Dolchi. Il Consiglio è
d'accordo, prima di tutto su questa richiesta del Consigliere
Dolchi? La Giunta è d'accordo su questa richiesta?
Allora il Consiglio unanimemente è d'accordo¸ il Presidente del
Consiglio invierà per la procedura d'urgenza al riesame della
Commissione Affari Generali dopo di ché, con le scadenze che si
possono confutare, rientrerà in Consiglio, in Aula, alla prima
seduta di marzo cioè nella prima quindicina di marzo.
