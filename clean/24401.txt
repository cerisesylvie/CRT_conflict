Classificazione
AGRICOLTURA



Oggetto del Consiglio n. 3334 del 21 febbraio 2008 - Resoconto
OGGETTO N. 3334/XII - Interpellanza: "Interventi per favorire
la manutenzione e conservazione delle aree agricole".
Interpellanza
Premesso che la natura e le dimensioni del territorio
regionale non consentono di prefigurare un'agricoltura con grosse
prospettive di rilancio e di sviluppo;
Atteso che comunque il settore primario valdostano ha
registrato, negli ultimi 10-15 anni, una sostanziale uniformità di
risultati economici, a fronte di una netta diminuzione del
territorio coltivato (i dati Istat segnalano un aumento di circa il
40% di terreni abbandonati nel censimento 2001), di una costante
diminuzione delle aziende agricole e, segnatamente, di quelle
zootecniche (circa 1.330 nel 2005), con progressiva diminuzione del
parco bovini (-15% circa in 10 anni);
Osservato che, nell'ambito di questa generale diminuzione di
imprese e di addetti, si è registrata una sorta di crollo verticale
delle aziende agricole minori (oltre il 20% in meno dal 2003-2004
al 2004-2005 per le aziende con meno di 20 vacche), prevalentemente
situate nei villaggi, precedentemente posti in condizioni
totalmente a vocazione agricola;
Considerato inoltre che, secondo i dati forniti nel PSR
2007-2013, almeno il 90% delle aziende agricole non raggiunge la
soglia minima europea di "autonomia economica" (19.200 € di reddito
lordo standard);
Verificato che non sono estranee a questa evoluzione del
settore le pressioni e le speculazioni immobiliari del fondo valle,
la massiccia introduzione di mangimi per il bestiame,
l'importazione di fieno fuori valle, la mancata manutenzione dei
terreni e dei boschi, con conseguente aumento dei pericoli di
incendio, di aumento della fragilità dei suoli e di costi non
indifferenti per la collettività dovuti al ripristino
dell'equilibrio dei suoli;
il sottoscritto Consigliere regionale
Interpella
l'Assessore competente per conoscere:
1) quali linee di conservazione e sviluppo del territorio si
siano avviate o si intendano sostenere per contrastare il degrado,
la pericolosità del territorio di fondo o di media valle, dovuti ad
un rilevante abbandono della cura e della manutenzione dei campi e
dei prati;
2) se nelle prospettive di sviluppo del nostro territorio si
intende concentrare l'attività agricola in aziende sempre più
grandi;
3) se non si ritiene una prospettiva possibile quella di
promuovere, anche con significative forme di finanziamento, nuove
linee di sviluppo di turismo, fondate su possibili sinergie tra le
attività agricole e la ricezione, il benessere, la ricreazione e lo
svago, intese come alternative al turismo tradizionalmente legato
allo sci e alla stagione invernale;
4) se non ritiene di dover stanziare fondi e risorse per
sensibilizzare e impegnare i proprietari di terreni incolti
affinché prati, campi e boschi ricevano la necessaria cura,
conservazione e manutenzione.
F.to: Bortot
Presidente
- La parola al Consigliere Bortot.
Bortot (Arc-VA)
- Sull'argomento "dove va l'agricoltura
valdostana", volevamo quasi presentare una mozione, poi però la
mozione a fine legislatura diventava troppo impegnativa e abbiamo
optato per un'interpellanza.
Lo scopo dell'interpellanza è di sollevare una serie di
problematiche, che non si possono risolvere con la bacchetta
magica, e di capire, anche dalle risposte, dove va la nostra
agricoltura. Mi riferisco in particolar modo al fatto che aumentano
i terreni incolti, diminuiscono le piccole stalle, diminuisce il
parco bovini. Di conseguenza, con l'aumento degli incolti, salvo la
partita che in parte recuperiamo con i riordini fondiari, si tratta
di capire come il Consiglio intenda intervenire, anche per
incentivare quelle forme di attività agricole eventualmente meno
legate all'allevamento degli animali, dei bovini, equini etc.
Soprattutto occorre far arrivare nella scena delle attività
agricole diversi giovani, che intervengono non solo
sull'allevamento, ma con tutta una serie di attività che
interagiscono con altri settori dell'economia, e mi riferisco
all'agriturismo, alla coltivazione dei piccoli frutti e, sempre
collegato all'agriturismo, all'allevamento di piccoli animali
domestici.
Noi abbiamo dei dati: con il censimento del 2001 abbiamo un
aumento dei terreni abbandonati; le aziende agricole sono diminuite
del 30% e il parco dei bovini in 10 anni circa del 15%. Soprattutto
c'è un fenomeno di concentrazione, che porta a far sì che l'azienda
agricola sia sempre meno inserita nel territorio circostante.
Di conseguenza vediamo che c'è un aumento dell'importazione di
fieno da parte delle aziende agricole, sempre meno reperito nel
nostro territorio, e per un altro verso anche un aumento del
consumo, anche se non del tutto ufficiale, di mangimi e di
farine.
Con l'interpellanza vorremmo sapere in che direzione si sta
muovendo la nostra agricoltura, sia per quanto riguarda il settore
tradizionale legato all'allevamento dei bovini, sia per quanto
riguarda anche la possibilità di recuperare i terreni incolti,
magari istituendo forme vincolanti per il titolare, per coltivare o
sanare o bonificare questi terreni, onde evitare che si creino
rischi di incendio, ed eventualmente se con una campagna di
sensibilizzazione non è possibile promuovere la sistemazione del
fondo da parte del proprietario, trovando altre forme e mettendo a
carico del titolare i costi o una parte di essi.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Le suggestioni e le questioni presentate
dal collega Bortot nella premessa toccano un po' tutti i settori ad
ampio respiro che riguardano le attività agricole, le attività di
allevamento. Cercherò, dopo una premessa, di dare alcune risposte
in merito.
Prima di rispondere all'interpellante sulle tante questioni che
pone, è necessario ricordare brevemente la struttura del programma
di sviluppo rurale (PSR) che arriverà definitivamente in Consiglio
a breve, approvato dalla Commissione europea il 23 gennaio scorso,
in quanto nella sequenza logica di predisposizione del documento
sono già contenute alcune delle risposte.
Il primo passo è definito analisi del contesto; da tale analisi
sono state stralciate alcune annotazioni nella premessa
all'interpellanza, anche se con qualche approssimazione; per
esempio la soglia minima indicata di autonomia economica delle
aziende agricole non è di 19.200 euro di reddito lordo standard, ma
di 9.600 euro. Le aziende autonome non sono il 10%, come riportato
dall'interpellante, ma il 25% (PSR della Valle d'Aosta pagina 10,
per riferimento).
Dopo l'analisi di contesto, il PSR riporta l'analisi della
situazione in termini di punti di forza e punti di debolezza; per
chi è interessato, ricordo che questi documenti sono disponibili
anche sulla pagina "Web" della Regione nel settore agricoltura.
Esaminando il contesto socio-economico, la differenziazione
delle aree rurali, la situazione demografica, la situazione
economico-produttiva, e ancora il rendimento del settore agricolo,
alimentare, forestale, la gestione dell'ambiente e del territorio;
il successivo passo logico è la definizione delle strategie, scelte
per affrontare i punti di forza e i punti di debolezza, li ricordo
brevemente. L'obiettivo generale è mantenere vitale il tessuto
agricolo valdostano, migliorandone le prestazioni ambientali e la
qualità dei prodotti e i servizi offerti, in un rapporto di
interconnessione con gli altri operatori del territorio; declinati
a livello dei 3 assi - competitività, ambiente e qualità della vita
- imposti da regolamenti comunitari di riferimento, questo
obiettivo generale diventa: uno, accrescere la competitività del
settore agricolo e forestale, sostenendo la ristrutturazione, lo
sviluppo e l'innovazione; due, valorizzare l'ambiente e lo spazio
naturale sostenendo la gestione del territorio; tre, migliorare la
qualità della vita nelle aree rurali e promuovere la
diversificazione delle attività economiche.
Seguono poi le venti misure specifiche che entrano nel concreto
delle azioni e infine la tabella finanziaria, che per il settennio
2007-2013 chiude con la somma di spesa pubblica pari a 118 milioni
di euro, cui vanno aggiunti 51 milioni di euro di spesa aggiuntiva
regionale per l'asse ambientale. Questo in merito alle risorse.
Ricordo ancora che, per mantenere il livello di spesa del piano
concentrato sull'asse ambientale, è stato necessario stralciare dal
PSR le misure per gli investimenti, che sono state inserite, con
finanziamento a carico del solo bilancio regionale nella legge
finanziaria 2008, la legge n. 32/2007, in quello che abbiamo
approvato come titolo terzo della finanziaria.
Il PSR e la legge sull'agricoltura, che è questa che ho citato
adesso, forniscono insieme il quadro degli interventi per
rispondere alle esigenze di mantenimento e di sviluppo del settore
primario. Questo come premessa.
Cercherò ora di dare delle risposte in merito alle istanze
contenute nell'interpellanza.
La prima: "quali linee di conservazione e sviluppo del
territorio si siano avviate o si intendano sostenere per
contrastare il degrado, la pericolosità del territorio di fondo o
di media valle, dovuti ad un rilevante abbandono della cura e della
manutenzione dei campi e dei prati"; qui è importante ricordare che
il PSR interviene nella problematica esposta con gli aiuti a
superficie, riconducibili all'indennità compensativa e alle misure
agroambientali.
Senza entrare nei dettagli delle misure, bisogna sottolineare
come queste 2 misure da sole assorbano quasi il 70% della dotazione
finanziaria complessiva del PSR; l'argomento è fra i più
convincenti circa l'attenzione che l'amministrazione assegna al
problema. Qui basta confrontare con gli altri PSR delle altre
Regioni, per vedere che abbiamo una grossa preponderanza dell'asse
2, che si rivolge espressamente alle attività legate alle
superficie e alle coltivazioni.
A pagina 131 del PSR si legge come per l'indennità compensativa
si sia chiesta ed ottenuta per il 2007-2013 una maggiorazione di
premio per le superfici molto aclivi, questo è un discorso che già
più volte si era affrontato in quest'aula, cioè perché non si cerca
di incentivare le zone più difficili, soprattutto quelle della
bassa valle, dove ci sono i terrazzamenti, dove bisogna mantenere
il paesaggio coltivato, quindi questa è una novità del nuovo PSR e
se n'è tenuto conto.
La maggior parte degli abbandoni è avvenuta in zone limitrofe,
ad esempio, superfici confinanti con il bosco, e marginali, dove le
operazioni di fienagione possono essere effettuate solo a mano, o
con mezzi leggeri (falciatrici portate a mano) ed è evidente il
perché. Un'altra parte di superfici prative, anche se non
significativa, è stata sottratta per altri usi, abitativi, strade
etc.
Nel primo caso si tratta di zone generalmente in pendenza e di
difficile accesso, ma di sicuro interesse ambientale e
paesaggistico; nel secondo caso si sta intervenendo con strumenti
urbanistici, delimitazione delle zone agricole in conformità al
PTP, per limitare ancora più l'erosione di terreni agricoli,
soprattutto a carico delle superfici più facilmente
coltivabili.
Per questi terreni molto aclivi, determinati in circa 2500
ettari, la maggiorazione del premio è di 100 euro ad ettaro, quindi
è un incentivo che tende a contrastare l'abbandono, che è anche di
natura fisiologica ed oggettiva.
Questa operazione, congiuntamente con quello che è l'esame
attento dei piani regolatori che vengono sottoposti alla nostra
attenzione (e credo che il Consigliere Bortot abbia già avuto modo
di verificare, in particolare per dei Comuni che conosce molto
bene) la si è fatta a prescindere da quelle che sono altre
aspettative.
Due: "se nelle prospettive di sviluppo del nostro territorio si
intende concentrare l'attività agricola in aziende sempre più
grandi". Si può dire che tale prospettiva non viene neanche
accennata nei documenti di programmazione: il problema affrontato
non è quello della grandezza, concetto molto relativo in una realtà
come la nostra, ma quello dell'equilibrio con il territorio e la
corretta dotazione aziendale, ad iniziare da quella fondiaria.
Terzo punto: "se non si ritiene una prospettiva possibile quella
di promuovere, anche con significative forme di finanziamento,
nuove linee di sviluppo di turismo, fondate su possibili sinergie
tra le attività agricole e la ricezione, il benessere, la
ricreazione e lo svago, intese come alternative al turismo
tradizionalmente legato allo sci e alla stagione invernale". Più
che alternative, tali possibilità sono viste come complementari e
integrative a quelle tradizionali citate. Gli strumenti in essere
sono, oltre alla legge recentemente modificata dell'agriturismo,
nel senso di andare ad ampliare le opportunità in questo settore,
talune misure dell'asse 3 del PSR, come la misura 3.1.3.
incentivazione di attività turistiche, o la misura 3.2.2. sviluppo
e rinnovamento dei villaggi rurali, o la misura 3.2.3. tutela e
riqualificazione del patrimonio rurale.
Da sottolineare come queste misure saranno attuate
prevalentemente con il noto approccio "Leader, bottom up?", ossia
con progetti e iniziative che scaturiranno direttamente dagli
attori del territorio.
L'ultimo punto: "se non ritiene di dover stanziare fondi e
risorse per sensibilizzare e impegnare i proprietari di terreni
incolti affinché prati, campi e boschi ricevano la necessaria cura,
conservazione e manutenzione?". Questa risposta è già contenuta in
quella data alla prima domanda. Realisticamente lo sforzo è quello
di non perdere altro terreno coltivato e ben coltivato, perché le
misure agroambientali hanno delle regole ben precise, per cui non è
solo il coltivato, ma è anche il coltivato con la massima
attenzione anche sull'uso di tutti i prodotti che sono
regolamentati appositamente per poter rientrare in questo ambito, e
anche con il giusto equilibrio di rapporto numero di capi allevati
con territori aziendali, attraverso le misure a superficie
dell'asse 2 del PSR.
Presidente
- La parola al Consigliere Bortot.
Bortot (Arc-VA)
- Almeno, Assessore, sul piano teorico mi
sembra, anzi la ritengo, una risposta esauriente, nel senso che il
Piano di sviluppo rurale ci permette di effettuare tutti questi
interventi. Bisogna capire, mettendo insieme tutti gli attori, se
si riesce a rompere quella barriera psicologica, che è quella che
dovrebbe portare o traghettare una buona parte della nostra
agricoltura in una visione maggiormente legata al territorio,
soprattutto legata alle nuove attività, ossia che, praticamente,
utilizzando gli incentivi, non si faccia solo un'opera di bonifica
fine a sé stessa, ma alla bonifica dovrebbe seguire la
coltivazione.
Su questo terreno credo che i giovani che escono dall'"Institut
agricole", i giovani che iniziano, e non parlo solo dal punto di
vista delle incentivazioni, come "forma mentis", credo che ci
siano, e d'altro canto anche per le attività agricole piccole,
gestite soprattutto dagli agricoltori più anziani, questo rapporto
corretto con il territorio c'è, è atavico, c'è sempre stato perché
è quello che ha dato da mangiare in tutti questi secoli.
Mi sembra che sia più difficile intervenire sulla fascia
intermedia, dove si possono collocare tutte quelle attività e
quegli imprenditori che si orientano verso l'agriturismo.
Qui però dobbiamo stare attenti per quanto riguarda i riordini
fondiari: la tendenza è di finanziare o individuare il riordino
fondiario più come monocoltura (almeno fino a qualche anno fa ci
era stato risposto in questo senso) che non come bonifica, un
risanamento e un riordino in funzione della filiera. Cioè noi
possiamo finanziare un riordino, un accorpamento o bonificare un
pezzo di terreno partendo anche dal fatto della pericolosità che
questo acquisisce dal punto di vista degli incendi, però dovremo
potenziare quell'indirizzo che fa sì che dove interveniamo, possono
esserci un misto di colture in funzione della filiera che sta a
valle. Per essere chiari, se si crea un'azienda agrituristica
perché parte dal presupposto che a monte ci sia un riordino, magari
poi con i terreni non condotti dai proprietari, l'azienda
agrituristica ha interesse ad insediare sul riordino molteplici
attività agricole, dagli animali da cortile eventualmente ai bovini
per la carne o per il latte, i derivati, o anche i caprini o gli
ovini, o anche l'orticoltura.
Secondo me, se noi prestiamo maggiore attenzione a questi
indirizzi, e si cerca di spingere o incentivare o comunque
accogliere le domande di diversificazione delle attività produttive
sul territorio...
(interruzione dell'Assessore Isabellon, fuori
microfono)
... lo so che è possibile, però occorre trovare i canali di
informazione perché si possa dire: "guardate, rispetto alla
monocoltura della vite o del foraggio o delle mele, si può anche
intervenire diversificando più attività produttive nel territorio,
nel riordino che si è preso come riferimento".
Secondo me qui apriamo un'altra bella finestra di attività, per
esempio il marchio che è stato definito per la carne valdostana va
in questa direzione: non solo più il bovino come riproduzione o per
la produzione di latte o di fontina e derivati, ma anche per
mettere in rete la nostra carne.
Evidentemente subentrerà anche una questione di prezzo, ma nella
misura in cui noi ci impegniamo a valorizzarla, a seguire la
qualità (e qui faccio riferimento alle persone come me, che non
sono agricoltori, che sul territorio sono sempre più attenti ai
prodotti di prossimità, o per ideologia perché non vogliono far
viaggiare migliaia di TIR e di camion per far arrivare chissà quali
prodotti dal resto del mondo, o perché legati al proprio
territorio, e non capiscono il perché dovrebbero andare nei
supermercati a comprare il latte che arriva dalla Germania, o
perché conoscono i conduttori dell'azienda, quindi sanno anche la
qualità del prodotto) voglio dire che su questo terreno, dove non
so se spetta al suo Assessorato intervenire o un "mix" fra sanità e
agricoltura, è possibile incentivare un mercato che va oltre la
nostra Regione.
Per esempio, in questi anni stanno nascendo tanti gruppi di
acquisto solidali: è vero che sono precursori o un po' utopici,
però sono persone che si mettono assieme e i parametri che hanno
come riferimento per acquistare un prodotto piuttosto che un altro
partono dall'incentivare l'agricoltura di prossimità, stare attenti
alla qualità del prodotto e che i lavoratori dell'azienda siano
pagati in modo dignitoso rispettando le regole. Questi gruppi di
persone stanno crescendo in modo esponenziale, quindi se riusciamo
a inventare o a dare delle informazioni o a mettere in rete (e noi
lo stiamo già facendo a titolo personale) con questi gruppi e le
aziende locali e valdostane, allora scopriamo il miele piuttosto
che la carne, le mele piuttosto che i formaggi soprattutto i
caprini. Abbiamo più difficoltà, ma troviamo anche la fontina di
alpeggio! Abbiamo già un certo numero, embrionale, non dico
significativo, di persone che sono già in rete con queste
aziende.
La difficoltà dove sta? Sta nel programmare da parte nostra,
come acquirenti, la produzione dell'azienda agricola: se voglio
mangiare della carne buona, nel territorio, noi ce la dobbiamo
prenotare adesso, per avere l'animale fra un anno, o otto mesi,
quando sarà pronto. Quindi, in miniatura, noi abbiamo anche un
rapporto di programmazione dell'attività agricola, che mette in
allevamento o all'ingrasso o alla coltivazione una serie di
prodotti, che sa già che saranno venduti. Allora lei capisce che
cambia anche molto la modalità.
Secondo me, e non so se il piano di sviluppo rurale prevede di
incentivare questi percorsi, ma sarebbe importante per la nostra
dimensione promuovere anche questo tipo di rapporti e di approcci,
non solo nella nostra Regione, ma anche all'esterno, con la rete di
questi gruppi di acquisto che poi si stanno allargando e non è
detto che questa modalità rimanga solo all'interno di questi
gruppi, può andare a finire nelle reti commerciali
tradizionali.
Volevo chiederle se può darmi la nota, così posso
trascrivere...
Isabellon
(fuori microfono)
- ... avevo
integrato...
Bortot (Arc-VA)
- ... ah no... grazie.
