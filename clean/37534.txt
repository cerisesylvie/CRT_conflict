Classificazione
INDUSTRIA
LAVORO



Oggetto del Consiglio n. 1285 del 11 giugno 2015 - Resoconto
OGGETTO N. 1285/XIV - Interpellanza: "Adozione di eventuali
misure a tutela dei lavoratori di ditte locali che operano a
servizio della Cogne Acciai Speciali".
Presidente
- La parola al collega Bertschy.
Bertschy (UVP)
- Grazie Presidente.
Volevamo, Assessore, approfondire alcune notizie che ci sono
state fornite da ambienti che si riferiscono a quello che è
l'indotto e soprattutto la possibilità di sviluppo di posti di
lavoro e di economia che la Cogne offre. Nella recente campagna
elettorale per le comunali si è parlato molto dell'azienda, tra chi
ne voleva fare un parco, chi ne voleva fare qualcos'altro. Diciamo
per fortuna, pur con tutti i limiti e i controlli che a livello
ambientale bisogna fare, che l'azienda c'è, dà posti di lavoro e
crea economia. Quando riusciremo poi a produrre uguale economia e
uguali posti di lavoro con altre idee, be' sarà sicuramente un
grosso risultato, ma per ora, per quello che ci riguarda,
sull'industria bisogna investire, cercare di porre attenzione e
collaborazione. Allo stesso tempo, visto il lavoro e la
collaborazione e la storia di questa azienda per la nostra Valle,
poniamo attenzione appunto a questa informazione che ci arriva e
dove si segnalano, per quanto riguarda il lavoro da parte di
aziende all'interno della Cogne, quegli appalti annuali che vengono
dati a manutenzioni o lavori diversi, e ci segnalano l'arrivo di
ditte provenienti da fuori Valle. Un fatto legittimo, perché si
tratta anche di concorrenza, ma soprattutto di ditte che si portano
anche la manodopera. Ecco, quello che ci preoccupa è, se
effettivamente questo avviene, intanto che non sia l'inizio di un
percorso differente, perché sappiamo che l'indotto oggi è molto
riferito alla situazione locale, ci sono ditte artigiane che hanno
la possibilità di lavorare all'interno della Cogne e di portare a
casa la...- diciamo, per l'economia della propria azienda - il
lavoro necessario. In questo momento di crisi, allora le chiediamo
se è a conoscenza di questo fatto, se si tratta di qualcosa di
marginale, di episodico o se invece è l'inizio di un percorso
diverso di organizzazione dell'azienda. Grazie.
Presidente
- Grazie collega. La parola all'Assessore
Marquis.
Marquis (SA)
- Grazie Presidente.
Anch'io come il collega Bertschy vorrei rimarcare l'importanza
della Cogne per il nostro tessuto economico produttivo. È
un'azienda che ha saputo sin dal secolo scorso dare grande
occupazione e favorire lo sviluppo in Valle d'Aosta, anche sotto il
profilo occupazionale. Le fasi sono state alterne, ha saputo
sicuramente, in questo lasso temporale, riorganizzarsi e adattarsi
alle necessità del mercato. Vorrei ricordare che sino al 1993 la
società Cogne ha operato in regime pubblico, dopodiché è stata
interessata dalla privatizzazione. Da allora, come voi sapete, la
siderurgia ha avuto una grande crisi a livello non solo italiano,
ma anche europeo, in virtù della concorrenza dei paesi asiatici, e
la Cogne si è sottoposta a dei piani riorganizzativi e di
riposizionamento sul mercato. Gli ultimi piani, come voi sapete,
sono Cogne 2010 e Cogne 2016, che hanno dato una tendenza
all'azienda verso la specializzazione in certi prodotti di acciaio
speciale. Questo per riuscire a stare sul mercato e rispettare la
concorrenza.
Per quanto riguarda i quesiti che sono posti all'attenzione, il
primo quesito: se ci risulta che ci sono delle società che operano
nell'indotto per conto della Cogne, provenienti da fuori Valle, va
sottolineato che ci sono sicuramente alcune ditte di provenienza di
fuori Valle, che operano nell'erogazione di servizi. I rami
interessati sono sette. Nella movimentazione con due imprese, la
mensa con un'impresa dal 2009, la vigilanza con un'impresa, la
carpenteria metallica con un'impresa, le opere edili con un'impresa
e la manutenzione carriponte con un'impresa. Per l'individuazione
degli assegnatari dei servizi, è consuetudine per l'azienda, a
parità di offerta e di capacità, prediligere il fornitore locale,
con il quale tra l'altro si può sicuramente instaurare una
collaborazione più efficace, anche per un rapporto più immediato,
se la ditta è presente in loco. Differente, invece, l'approccio per
gli interventi tecnici o specialistici, che richiedono competenze,
professionalità e dotazioni impiantistico-strumentali, che spesso
non si trovano nella nostra regione, proprio perché specifiche del
settore siderurgico. C'è da sottolineare che nell'ambito di questi
rapporti, nella maggior parte dei casi, anche se la ditta è
proveniente da fuori Valle c'è il ricorso a manodopera locale.
Per quanto concerne il discorso della manodopera, ci risulta che
l'85 percento della forza lavoro complessiva in questo tipo di
attività, che sono esternate, è una manodopera locale. Quindi viene
definito residuale l'apporto di manodopera da fuori Valle. A
conferma di quanto indicato da Cogne Acciai Speciali, gli altri
servizi ricordati dal collega, che riguardano le lavorazioni
meccaniche, gli impianti elettrici industriali, le pulizie
industriali e i servizi vari, sono tutti affidati a delle ditte
locali. Quindi, sostanzialmente, ci si rivolge al mercato esterno
alla Valle d'Aosta, quando non se ne può fare a meno. Ecco, noi
riteniamo che, attraverso le iniziative di miglioramento e di
qualificazione del capitale umano che stiamo ponendo in essere, si
possa arrivare quanto prima a fornire anche dei lavoratori per le
attività più specialistiche per evitare la possibilità di ricorrere
fuori Valle, quindi per migliorare anche la ricaduta occupazionale
complessiva. Grazie.
Presidente
- La parola al Consigliere Bertschy.
Bertschy (UVP)
- Grazie Assessore.
La risposta è precisa e direi anche che in questo momento ci
rassicura rispetto alle intenzioni dell'azienda. Sottolineo con
piacere quello che completava nella sua risposta, dicendo il
quindici percento residuale della Cogne...come tutto
l'indotto...che nel campo dell'industria...oggi l'industria va a
cercarsi fuori, parlando con le imprese della Bassa Valle si denota
quella mancanza di alcune figure professionali, che appunto poi
vanno ricercate all'esterno. È importante questo ragionamento e
quello che ha detto, nel senso di immaginare interventi,
formazione, investimenti ancora in questa direzione, perché oggi è
importante recuperare qualsiasi possibilità di lavoro, anche un
posto di lavoro ha la sua importanza. E in questo senso il recente
sopralluogo in Bassa Valle, alle strutture che dovranno ospitare o
ospiteranno la riorganizzazione delle scuole superiori, è stato
importante, perché ci ha permesso di parlare con dirigenti a
riguardo della riorganizzazione della formazione professionale.
Tornando alla Cogne, monitoreremo, comunque in senso
collaborativo, questo che ci è stato segnalato, cercando di
sensibilizzare, come credo lei stia facendo, chi amministra oggi
l'azienda a porre la massima attenzione e a tenere in
considerazione le nostre professionalità, e le aziende che fino
adesso hanno collaborato e speriamo possano ancora collaborare.
Sarà nostra attenzione segnalare comunque le aziende che sono state
poco interessate, nell'ultimo anno, o scartate dai nuovi appalti
fatti. Grazie.
Presidente
- La parola al collega Farcoz.
Farcoz (UV)
- Sì, grazie Presidente. Le chiederemmo una
Capigruppo per determinare i lavori della giornata. Grazie.
Presidente
- Una sospensione di cinque minuti è accordata
per una riunione dei Capigruppo.
Si dà atto che la seduta è sospesa dalle ore 9,34 alle ore
9,59.
Viérin M. (Presidente) -
Possiamo riprendere i lavori?
Riprendiamo i lavori. Comunico ai Capigruppo che, come avevamo
concordato, rifaremo una sospensione verso mezzogiorno, per capire
l'andamento dei lavori, considerato che il Presidente nel
pomeriggio deve recarsi a Roma per incontri
istituzionali-amministrativi.
Punto 35 all'ordine del giorno.
