Classificazione
TRASPORTI E VIABILITÀ
Trasporti



Oggetto del Consiglio n. 561 del 4 aprile 2019 - Resoconto
OGGETTO N. 561/XV - Interpellanza: "Realizzazione nel corso
dell'anno 2019 dei lavori finanziati nell'ambito del Contratto di
programma fra Ministero dei Trasporti e RFI".
Distort (Presidente) -
Punto n. 27 all'ordine del giorno.
La parola alla collega Minelli per l'esposizione.
Minelli (RC-AC) -
Questa è un'interpellanza da 36
milioni. Come è noto e come abbiamo appreso dagli organi di stampa
e dalle comunicazioni della Giunta, nell'ambito del Contratto di
programma 2017/2021 tra il Ministero dei Trasporti e Rete
Ferroviaria Italiana alla tratta Aosta/Pont-Saint-Martin sono stati
stanziati per il 2019 ben 36 milioni, quindi una cifra importante,
significativa, che è frutto dell'impegno di molti soggetti, non
soltanto dell'Amministrazione, ma dell'impegno delle associazioni
di categoria, del Comitato "La Valle d'Aosta Riparte" e anche
dell'attenzione che a questo argomento ha riservato la Deputata
della Valle d'Aosta Elisa Tripodi. Dicevo che è una cifra
importante. Ho fatto una piccola ricerca e bisogna andare indietro
di più di dieci anni, ai tempi in cui era Deputato l'Onorevole
Nicco, per trovare un finanziamento di una simile entità per la
ferrovia valdostana. È quindi una buona notizia, l'abbiamo accolta
favorevolmente.
Con questa interpellanza noi sostanzialmente chiediamo quale
sarà l'utilizzo di questa cifra. Sull'avvio del progetto definitivo
dell'elettrificazione ricordo che c'è stato un impegno
dell'Assessore ad operare in modo che Rete Ferroviaria Italiana lo
affidi entro il primo semestre del 2019, quindi entro giugno.
Sappiamo che RFI ha consegnato un aggiornamento del progetto
preliminare che conferma - e anche questa è una notizia importante
- la fattibilità dell'opera e, anzi, ne riduce un pochino i costi
che sono valutati in 80 milioni di euro. La richiesta che noi
facciamo con questa interpellanza è pertanto quella di sapere quali
sono le priorità che sono state indicate a Rete Ferroviaria
Italiana per l'utilizzo dei 36 milioni, e anche come si intende
operare affinché i lavori finanziati con il Contratto di programma
trovino un'effettiva realizzazione nel corso di questo anno
2019.
Presidente -
La risposta, per il Governo, è data
dall'Assessore Bertschy.
Bertschy (AV) -
La vostra preoccupazione è anche la
nostra. Il fatto di avere trovato questo primo stanziamento
importante di 36 milioni di euro non ci deve far dimenticare che
RFI ha dimostrato attenzione per la Valle d'Aosta, ma - come
dicevamo ieri sera - non sempre è poi così efficace e veloce
nell'utilizzo delle risorse, anche perché è un'azienda molto
grande. La mia non vuole essere una critica, però le direzioni sono
tantissime e forse tocca anche a noi costruire delle relazioni e
delle interlocuzioni con le persone che ci mettano nelle condizioni
di avere davanti non un'azienda, ma dei visi e dei ruoli e, con
queste, metterci a lavorare. Quindi è un po' questo lo spirito con
il quale ci siamo mossi in questi primi mesi ed è questo che ha un
po' animato anche il lavoro dei tecnici che accompagnano con me il
lavoro politico che sto cercando di portare avanti. È molto
importante non perdere tempo, anche perché in bilanci così grandi
come quelli pubblici, nonostante i contratti e i programmi diano
indicazioni trasparenti e significative, si rischia poi - come
abbiamo visto per l'accordo di programma del 2007 - di dover
discutere ancora oggi per una somma residua che ad oggi non viene
riconosciuta.
Punto n. 1: "
quali incontri, contatti e "trattative" ci sono
stati con RFI nel corso dei mesi di febbraio e marzo affinché RFI
utilizzi una (sia pur piccola) parte dei 36 milioni di euro per la
progettazione definitiva dell'elettrificazione e quando tale
incarico sarà formalizzato
". Successivamente all'incontro che
avevamo svolto a Roma il 30 gennaio, ci sono stati questi due
incontri: uno il 5 febbraio tra i nostri uffici, RFI e il Comune di
Aosta in merito all'intervento che è previsto sulla stazione e poi
si è tenuta una seduta del tavolo tecnico previsto dal PDL, a cui
ho partecipato in prima persona e dove ho rimarcato la necessità
che anche nel tavolo tecnico si costruiscano tappe ma si prendano
pure decisioni, perché vanno bene gli organi di consultazione, però
poi bisogna anche procedere. Direi che è stato particolarmente
importante l'appuntamento del 25 febbraio, l'incontro che ho avuto
con l'ingegner Frignola di RFI, Responsabile commerciale del
Nord-Ovest. Abbiamo avuto un incontro nel quale ne abbiamo
stabilito uno successivo, che si terrà l'11 aprile, in cui per
tutto il giorno lavoreremo su RFI in Valle d'Aosta e sugli impegni
di RFI in Valle d'Aosta, quindi vi saranno dei sopralluoghi ai
passaggi a livello e si affronterà la questione della stazione di
Aosta, nonché quella relativa alle iniziative che dobbiamo mettere
in campo. Speriamo per quella data di avere anche qualche ritorno
dal ricorso che verrà discusso il 9 aprile, perché il tema delle
biglietterie è legato alla gestione, ma anche ai lavori che vanno
fatti all'interno delle stazioni per poterle riaprire. Il 14 marzo
abbiamo poi fatto - e direi che è anche importante, ne abbiamo già
parlato ieri - una lettera congiunta con l'Assessore della Regione
Piemonte, Francesco Balocco, in cui abbiamo chiesto puntualmente a
RFI di incaricare i progettisti per la progettazione definitiva
utilizzando, per ora, parte delle risorse del capiente capitolo dei
36 milioni, proprio per non dare una risposta vaga rispetto alla
possibilità di incaricare professionisti al riguardo. Abbiamo
sollecitato questo nei giorni scorsi e anche la lettera di ieri
inviata al Viceministro Rixi va in questa direzione. Ne abbiamo
parlato con Dell'Orco, ne abbiamo parlato con Rixi, per cui ripeto:
speriamo che ci possa essere da parte della componente politica
attualmente al Governo l'attenzione verso le nostre necessità. La
stessa lettera mandata al Ministro l'abbiamo mandata a RFI, in modo
che si potesse prendere coscienza del fatto che l'indicazione non è
solo politica, ma anche tecnica.
Punto n. 2: "
quali priorità sono state indicate a RFI per
l'utilizzo dei 36 milioni di euro
". La prima - come abbiamo
detto - è quella della richiesta del progetto di elettrificazione,
quindi l'impegno è sul progetto. Le priorità che noi abbiamo sono
sicuramente quelle di continuare ad investire sull'efficienza della
linea, inteso che il sistema dei passaggi a livello è sicuramente
da migliorare attraverso interventi che non ci mettano nella
condizione di fare quello che succede ogni tanto. Loro le chiamano
"perturbazioni", il che vuol dire che quando non si chiude un
passaggio a livello salta generalmente il treno successivo, ma poi
va ad incidere pesantemente sulle corse di tutta la giornata. Le
priorità sono quindi i passaggi a livello, la valutazione sugli
scambi contemporanei della linea che permette la possibilità di
affiancare in determinate stazioni i treni, in modo da poter
permettere uno scambio maggiore. Ci sono stazioni già dotate, ma
anche quelle dotate hanno problemi, o di abbattimento di barriere
architettoniche, oppure di miglioramento dei sistemi. Il tema che
vorremmo poi portare all'attenzione è che occorre comunque
progettare l'elevazione del rango e cominciare a capire se, a
risorse concesse, si potrà pensare anche a qualche binario che
permetta lo scambio dei treni, soprattutto lungo il tragitto tra
Chivasso e Aosta, perché la linea continua ad essere a binario
unico.
Punto n. 3: "
come si intende operare perché i lavori
finanziari con il Contratto di programma e relativi al 2019 trovino
effettiva realizzazione in corso d'anno
". Evidentemente sarebbe
bello poter avere un impegno diretto sul Contratto di programma e
quindi una possibilità di gestione. Noi possiamo presidiare - come
stiamo cercando di fare e come state cercando di fare voi - giorno
dopo giorno e mensilmente il lavoro che è da fare con RFI.
L'impegno dell'11, ripeto, è un incontro molto importante, perché
parleremo di interventi, ma parleremo anche un po' di
programmazione futura della linea. C'è il problema
dell'infrastruttura, ma c'è anche quello di tutte le stazioni che
vanno presidiate e prese in carico. Vorremmo fare un ragionamento
non solo su quello che passa sui binari, ma anche sul servizio nel
suo complesso. Abbiamo chiesto di poterci mettere in contatto con
tutte le direzioni, in particolare quelle del patrimonio, perché
potrebbe essere interessante provare a sviluppare una progettazione
regionale sulle stazioni ferroviarie in accordo con gli enti
locali. Oggi le stazioni sono vuote, o comunque per una buona parte
non utilizzate, e questo in futuro non potrà che compromettere
ancora di più la qualità dei servizi, al di là delle biglietterie.
Noi facciamo questo e quello che fate voi nei nostri confronti è
quest'altro. Dobbiamo cercare di fare in modo che tra tutti si
muovano le cose e già a partire dall'impegno della prossima
finanziaria nazionale si dia continuità comunque all'impegno dei 36
milioni. Noi sappiamo che per metterci in condizione di
elettrificare, ma anche di qualificare tutti gli altri servizi,
dobbiamo parlare almeno di 100-120 milioni di euro se vogliamo un
investimento che abbia finalmente un'efficacia per la nostra linea.
Se poi ne avremo di più, ben venga, avremo anche la possibilità di
cominciare a raddoppiare in qualche tratto i binari. L'impegno che
ci assumiamo è pertanto quello e stiamo lavorando con tutta la
capacità e le attenzioni del caso proprio in questa direzione.
Dalle ore 11:43 riassume la presidenza la Presidente
Rini.
Rini (Presidente) -
La parola alla collega Minelli per la
replica.
Minelli (RC-AC) -
Ieri ho usato un po' la matita rossa,
oggi invece devo dire che della risposta dell'Assessore devo
dichiararmi abbastanza soddisfatta. Prendiamo atto che ci sono
azioni importanti in corso e che questo impegno ad ottenere
l'affidamento della progettazione definitiva entro il primo
semestre del 2019 dovrebbe essere rispettato. Io continuo ad
utilizzare il condizionale, perché fin quando non lo vediamo noi
siamo con San Tommaso. Assessore, noi controlleremo; ci aspettiamo
e ci auguriamo, visto che parliamo di treni, una precisione
svizzera in tal senso, speriamo sia così.
Concordo sul fatto che sia importante che la Regione definisca
le sue priorità in merito all'utilizzo dei 36 milioni e le indichi,
è molto importante che non si lasci in mano la partita soltanto a
RFI. Inoltre è bene pensare ad una piccola parte di finanziamento
per il progetto definitivo dell'elettrificazione - priorità che
abbiamo tutti quanti - e poi a qualche intervento per velocizzare
il servizio come lei ci ha sottolineato, quindi non solo la
questione dei passaggi a livello, ma anche quella delle
biglietterie e delle stazioni, perché sappiamo bene che le
stazioni, sia quelle dismesse - che purtroppo sono nelle condizioni
in cui sono -, ma anche quelle che invece vedono l'arresto dei
treni, non sono tutte come quella di Hône. C'è sicuramente da
intervenire sugli stabili com'è stato fatto in alcune
situazioni.
Assessore, le chiediamo di tenere il fiato sul collo a RFI come
noi lo terremo sul suo.
