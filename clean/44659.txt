Classificazione
BILANCIO E CONTABILITA' REGIONALE



Oggetto del Consiglio n. 1613 del 9 giugno 2022 - Resoconto
OGGETTO N. 1613/XVI - Interpellanza: "Motivi della mancata
concretizzazione in impegni di spesa di interventi previsionali
contenuti in alcune missioni del bilancio regionale 2021".
Bertin (Presidente) -
Punto n. 35. Per l'illustrazione,
si è prenotato il consigliere Aggravi, ne ha facoltà.
Aggravi (LEGA VDA) -
Questa è forse un'interpellanza un
po' tecnica potrebbe pensare qualcuno, ma vuole essere la diretta
conseguenza rispetto al dibattito che c'è stato sul rendiconto e
cercare di fare anche un po' di chiarezza rispetto a quello che nel
dibattito complessivo che c'era stato era... si era data una
visione complessiva e generale che si riassumeva o, meglio, nasceva
dall'esame della tabella riassuntiva a pagina 36 laddove veniva
rappresentata l'incidenza degli impegni di spesa rispetto alle
previsioni, cioè quello che effettivamente è stato impegnato
rispetto a quello che si prevedeva di spendere.
Innanzitutto mi sento anche già di ringraziare il lavoro che
sicuramente gli uffici hanno dovuto fare per rispondere a
quest'interpellanza, ma credo che il passaggio possa essere utile
soprattutto a comprendere il perché alcune missioni non hanno avuto
una concretizzazione di spesa. Dico questo perché ovviamente, come
spesso accade nell'esame dei numeri, una cosa è il numero puntuale
e definito, un'altra sono le cause, soprattutto i dettagli
sottostanti, che, per ovvie ragioni, non possono essere
completamente rappresentate nei documenti contabili ma sulle quasi
bisogna indagare per capire effettivamente perché abbiamo un dato
finale di un certo tipo. A questo fine ho identificato soltanto tre
missioni che sono al di sotto della soglia del 30 percento, nel
rendiconto ne avevo citate di più, che riguardano la missione
relativa alle politiche giovanili, sport e tempo libero, che ha
avuto un'incidenza del 25,76 percento, quella dell'assetto del
territorio edilizia abitativa per il 17,83 percento e quella delle
energie e diversificazione delle fonti energetiche del 27,73
percento.
L'obiettivo dell'interpellanza è capire quali siano i principali
interventi previsionali che non si sono concretizzati in impegno di
spesa con riferimento a queste missioni, quali siano le motivazioni
che hanno determinato tale mancata concretizzazione e se a fronte
di tali risultati sia necessario, ovviamente con riferimento a
queste missioni, rivedere la pianificazione di interventi o
riallocazione di risorse con riferimento agli ambiti non impegnati
al 31 dicembre. Perché questa domanda? Questa domanda è anche un
po' una risposta a una situazione che si presenta ogni volta che si
tira la riga sui conti, ovvero si ha un avanzo, o un disavanzo, in
questo caso parliamo di avanzo che è molto meglio, che però, dal
punto di vista pubblicistico, non deve essere visto come, almeno a
parere di chi parla e anche della normativa di riferimento, un
obiettivo raggiunto e una possibilità sicuramente di reinvestire e
di riutilizzare l'avanzo, ma se abbiamo previsto di fare delle
spese che poi non abbiamo fatto, dobbiamo capire il perché ciò non
è avvenuto, e sono delle cause che non per forza sono colpe della
struttura o della politica, ci possono anche essere eventi terzi,
eventi anche naturali, parliamo dell'assetto del territorio, può
darsi che delle spese non si siano potute fare per "N" motivazioni
e poi abbiamo avuto in questi anni la tempesta perfetta, ovvero la
pandemia ci ha dimostrato che un evento che nessuno prevedeva,
tranne forse Bill Gates, e lì non facciamoci domande su
quell'aspetto, non sono un complottista però ogni tanto qualche
dubbio viene... ci ha dimostrato che purtroppo le spese non si sono
concretizzate per il semplice fatto che il mondo si è fermato e
quindi anche i meccanismi di spesa hanno fatto di conseguenza.
Voler anche spiegare che magari... bisognerà vedere la risposta
dell'Assessore, ma proprio sulla domanda n. 3 forse alcune
considerazioni pro-futuro, soprattutto per il prossimo bilancio
previsionale, si sono fatte o si possono fare con riferimento a
queste missioni e - perché no? - anche a missioni che invece, al
contrario, forse meritavano più risorse.
Presidente -
Risponde l'assessore Marzi.
Marzi (SA) -
Prima di rispondere puntualmente ai singoli
punti dell'interpellanza -visto il carattere apparentemente tecnico
di quest'iniziativa, perché, come da lei richiamato, i numeri sono
un ottimo strumento di sintesi, per cui in alcuni momenti, pur
avendo delle connotazioni apparentemente tecniche, in realtà
permettono di fare dei discorsi molto ampi e naturalmente
sottendono, o in alcuni casi celano tutta una serie di valutazioni
che possono supportare tesi differenti - è utile precisare nel
prospetto del rendiconto la voce "Impegnato". Questo lo faccio
naturalmente più che per i colleghi di aula, per chi ci ascolta,
perché alcuni termini che hanno connotazioni italiane, tipo il
termine "Impegnato", in realtà in finanza pubblica hanno
significati diversi. Prende in considerazione solo gli impegni
perfezionati sull'esercizio 2021 e non anche gli impegni che sono
stati differiti agli anni successivi, quindi spostati agli anni
successivi. Nel rendiconto a fine esercizio 2021 nell'importo
impegnato rimane infatti solo ciò che è riferibile a
un'obbligazione giuridica perfezionata ed esigibile, come da me,
tra l'altro, richiamato durante la risposta nel dibattito al
rendiconto 2021.
Ciò che è stato impegnato nell'anno ma non ha le caratteristiche
di esigibilità può essere differito agli anni successivi in
coerenza con il cronoprogramma effettivo di spesa. Il dato puro
pertanto così analizzato non rappresenta un indice della capacità o
incapacità di spesa, anzi, prendendo in considerazione anche i
differimenti, il rapporto di utilizzo delle risorse è decisamente
migliore. Per questo motivo, nei prospetti che ha chiesto di
elaborare sono indicati i rapporti riferiti ai valori
complessivi.
Le percentuali di utilizzo delle missioni richieste alla luce di
quest'analisi si elevano considerevolmente come vado di seguito a
evidenziare:
- per la missione n. 6, Politiche giovanili, sport e tempo
libero, si sale dal 25.76 percento al 94.48 percento.
- per la missione n. 8, Assetto del territorio ed edilizia
abitativa, si sale dal 17.83 percento al 58.90 percento.
- per la missione n. 17, Energie e diversificazione delle fonti
energetiche, si sale dal 27.73 percento all'85.02 percento.
Tale situazione nell'anno 2021 ha assunto un carattere
particolare in riferimento ai fondi messi a disposizione da parte
dello Stato; in questo caso, com'è noto, le economie di
stanziamento fanno riferimento a fondi che ci sono stati concessi
con vincolo e vengono, anche per la parte non impegnata, riproposti
nell'anno successivo, argomento trattato, tra l'altro, in altre
circostanze diverse anche ieri.
Rimane marginalmente, in misura decisamente contenuta, il
disallineamento tra stanziamenti richiesti in bilancio e
cronoprogrammi effettivi di spesa.
Lo scostamento connesso alle tempistiche di realizzazione dei
lavori comunque in corso è stato condizionato dalla situazione
pandemica e dalla necessità di approvare alcune varianti
conseguenti all'anomalo andamento della situazione del mercato dei
lavori pubblici a livello globale, oltre alle dinamiche di prezzo,
che lei ha giustamente chiamato "una tempesta perfetta".
Alla luce di quanto sopra espresso, si quantificano le reali
economie di stanziamento: per la missione n. 6, Politiche
giovanili, sport e tempo libero, un importo pari a euro
2.053.295,57; per la missione n. 8, Assetto del territorio ed
edilizia abitativa, un importo pari a euro 3.407.277,74; per la
missione n. 17, Energie e diversificazione delle fonti energetiche,
un importo pari a euro 1.363.609,99.
Riguardo al punto 3, alla luce di quanto sopra esposto, non si
ritiene necessario rivedere l'allocazione di risorse con
riferimento agli ambiti non impegnati in quanto la quasi totalità
delle risorse, riferita a fondi statali non impegnati, è stata
oggetto di differimento o di riproposizione.
Come già abbiamo avuto occasione di affrontare durante il
dibattito che c'è stato in Consiglio, da lei, tra l'altro,
richiamato in premessa in occasione della presentazione del
rendiconto 2021, il fatto di ragionare di semplice impegnato
rispetto allo stanziato o di impegnato e differito, venne da me
rappresentato non come un tentativo da simpatico slalomista
sovrappeso di rappresentare questo tipo di dinamiche, ma di fare
un'analisi che in parte potrebbe essere anche valutata
politicamente e amministrativamente in maniera diversa.
Secondo me, siccome il bilancio armonizzato, come da noi
richiamato in varie occasioni, ci obbliga a fare dei ragionamenti
che poi sono quelli che vengono riproposti nei vari
file
e
nelle varie tabelle che vengono rappresentate da un punto di vista
tecnico, nel senso che si ragiona per missioni, lo abbiamo già
detto che le missioni sono uguali per tutti del bilancio
armonizzato..., potrebbe avere una caratteristica invece più
politica, tornando al fatto che alcuni aspetti legati ai numeri
hanno comunque delle connotazioni anche politico-amministrative,
provare a tradurre la differenza tra impegnato e impegnato e
differito anche per Assessorato, cosa che naturalmente nel bilancio
non è evidenziato, perché, come sa meglio di me, le deleghe poi di
un Governo con tutto quello che ciò comporta sono una parte
politica che nulla ha a che vedere con quanto previsto dal
118/2011.
In tal senso, così come richiamato anche nella presentazione del
dibattito del rendiconto, le percentuali, per quanto riguarda tutto
il rendiconto del 2021, passano da un impegnato del 75.58 a un
impegnato differito del 90.86, ma facendo dei ragionamenti per
Assessorato, questo in alcuni casi diventa ancora più caro:
- per le deleghe riferite alla Presidenza, si passa dall'88.26
percento al 92.95 percento;
- per le deleghe riferite all'Assessorato dell'agricoltura dal
67.93 percento all'85.95 percento;
- per quelle allo sviluppo economico, dal 39.11 all'84.98
percento;
- per l'istruzione, dal 90.13 al 90.97;
- per l'Assessorato del sottoscritto, dall'80.53 al 95.21
percento;
- per la sanità, dal 79.29 al 92.99 percento;
- per l'ambiente, da 61.56 all'82.02 percento;
- per i beni culturali e il turismo, da 56.63 al 91.23
percento.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Caro Assessore, io la ringrazio per
la risposta. Ieri abbiamo parlato di Cogne, un vecchio operaio
della Cogne mi raccontava che, quando andavano al bar e si vedevano
riempito il bicchiere, al barista spesso facevano il segno del
colletto perché mancava sempre una parte di riempimento del
bicchiere. Con lei, ogni volta che ci troviamo, di fatto mi viene
voglia sempre di fare un po' il gesto del colletto, nel senso che
sì, il bicchiere è stato riempito ma non fino in fondo. Perché dico
questo? Perché lei, è vero, l'ha già detto l'altra volta e io
apprezzo che questa volta l'ha rappresentato in maniera più
puntuale, anche perché l'obiettivo di fatto dell'interpellanza era
più puntuale, ma dire che comunque queste risorse sono spese e dire
che questa tabella è riduttiva perché si concentra sull'esercizio
di riferimento... e ben venga perché altrimenti avremo dei problemi
perché i bilanci non servirebbero perché sono ovviamente riferiti
all'esercizio di riferimento... fa dire però e fa fare un'altra
considerazione. Abbiamo avuto la pandemia, è vero, lei ha parlato
principalmente dei fondi statali non impegnati e tutta una serie di
problematiche che vanno benissimo, ma c'è un dato di fatto che è
l'effetto tempo e sarebbe importante, ma sono sicuro che lei questo
lo sa benissimo, ma, come ripeto, il bicchiere l'ha riempito non
completamente, quindi ci saranno sicuramente altre puntate dove
questo bicchiere prima o poi me lo riempirà, anche se è una
missione quasi impossibile la mia conoscendola, lo dico anche con
simpatia, lei lo sa.
Detto questo, è vero, sono comunque impegnate e vanno comunque
nel pluriennale, cerchiamo di capire però perché effettivamente
nell'anno in cui si era previsto e si era programmata una spesa
questa non è stata impegnata. Perché dico questo? Perché magari,
laddove si parla di lavori pubblici, è vero, ci possono essere,
soprattutto in quel caso lì dei problemi terzi che non dipendono da
noi e che oggi, tra l'altro, si stanno tutti manifestando, ci
mancano gli eventi naturali, speriamo che non ci sia anche
quest'ulteriore tempesta perfetta, ma, dal punto di vista delle
materie prime, delle tempistiche, delle problematiche, ne abbiamo
parlato ieri e purtroppo ne parleremo ancora, ma su altre spese
forse ci sono altri problemi e forse un minimo di valutazione sulla
programmazione, che non vuol dire soltanto "li ho spesi o li
spenderò" ma perché non li spendo quando ho previsto di spenderli?
Questa è la vera domanda e questo è il vero controllo di gestione
che andrebbe fatto, anche se sappiamo che il pubblico è molto
avverso al controllo di gestione e io non capisco perché - o,
meglio, lo capiamo forse tutti e due - ma non è una cosa negativa,
è funzionale all'effettiva spesa perché quei soldi, è vero, non li
spendo oggi ma li spenderò domani, ma se non li ho spesi oggi, un
motivo c'è, quindi quella è comunque una parte di una spesa
inefficiente, perché una spesa efficiente è quella spesa - chiedo
scusa per il gioco di parole - nel momento in cui ho programmato di
spenderla perché altrimenti ho sbagliato a programmare.
