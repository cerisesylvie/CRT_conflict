Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune



Oggetto del Consiglio n. 860 del 22 settembre 2021 - Resoconto
OGGETTO N. 860/XVI - Interrogazione: "Intervento della
Regione per il rimborso ai fruitori di teleskipass dei diritti di
segreteria per le stagioni 2019/2020 e 2020/2021".
Bertin (Presidente) -
Punto n. 19 dell'ordine del girono.
Risponde l'assessore Bertschy.
Bertschy (AV-SA) -
Immagino che questa iniziativa sia
stata preparata con un po' di anticipo rispetto all'evoluzione di
questi ultimi giorni e comunque cercherò di dare una risposta anche
in relazione a quello che stiamo un po' vivendo. I diritti di
segreteria, che si configurano come una richiesta di pagamento di
servizi che vengono dati attraverso questo strumento, è sicuramente
un tema da osservare, ma in questo momento vi posso assicurare che
la preoccupazione politica è quella della gestione dei conti delle
società che attendono da mesi i ristori, importanti ristori, che
per fortuna il nuovo Governo si è messo a costruire, a giustificare
e a cercare di dare, ma che sono comunque in ritardo. Siamo alle
porte della stagione invernale, ci sono società in carenza di
liquidità, abbiamo fatto una riunione negli scorsi giorni proprio
per mantenere un punto di osservazione insieme a Finaosta sulla
situazione. È chiaro che, come sta facendo ANEF a livello nazionale
e AVIF a livello regionale, siamo come Regioni a sollecitare
l'esecuzione di questo provvedimento: il decreto c'è, però c'è
bisogno che vada alla conclusione, perché possano essere ristorate
le società e avere la liquidità in particolare necessaria, ma anche
la sicurezza necessaria, di poter avviare una stagione importante.
Quindi, come abbiamo fatto tutti fino a questo momento, dobbiamo
continuare a cercare di sollecitare la conclusione di questo
provvedimento che in altri territori, in Francia in particolare,
già da tempo si è concluso.
Rispetto al primo quesito che chiede quale strategia operativa
ha previsto di mettere in atto per gestire il contingentamento
delle presenze sui comprensori sciistici, credo che la domanda si
riferisca a una situazione nella quale si immaginava ancora di
doverlo prevedere. Si va nella direzione auspicata di poter
utilizzare, attraverso l'utilizzo del
green pass,
modalità
che non prevedano il contingentamento, soprattutto non prevedano di
bloccare la vendita dei titoli di viaggio rimanendo nella questione
del trasporto pubblico. In questo momento stiamo seguendo
l'evoluzione di quello che accade, insieme agli assessori delle
altre Regioni, e dovrebbe essere una domanda superata allo stato
attuale. In ogni caso, ci terremo ovviamente in contatto con le
commissioni, il Consiglio e con i consiglieri.
La seconda domanda è legata a questo primo scenario che viene
superato. Nel momento in cui si prevedeva ancora il
contingentamento, la società che gestisce il servizio di
teleskipass
a nome di tutte le società, aveva informato gli
utenti di quanto si sarebbe verificato, proponendo questa modifica
unilaterale del servizio, da un lato per informare gli utenti nei
tempi necessari perché potessero nel caso recedere dal contratto e
dall'altro proporre una soluzione a un inverno che in quel momento
si preannunciava con meno sicurezze di quelle che abbiamo oggi,
anche se poi di sicurezze complete non ne abbiamo. Quindi, era per
questo che era stata proposta quella modifica.
Venendo al terzo punto: se l'Amministrazione regionale ha deciso
di intervenire presso le società per far rimborsare agli utenti gli
importi addebitati. Come sapete, noi possiamo intervenire rispetto
alle tariffe esclusivamente rispetto a quello che dispone la legge
20 del 2008 all'articolo 20: possiamo definire le tariffe per il
TPL, ma non sicuramente per il sistema tariffario degli
impianti.
Detto questo, sull'opportunità o meno, ripeto, oggi c'è
un'attenzione particolare ai problemi dei bilanci delle società.
Tutto questo poi credo che potrà essere valutato con più calma,
anche se non possiamo entrare nei contratti tra società e utenti
dei comprensori, una volta che si sarà regolarizzata la situazione,
eventualmente dando un'indicazione alle società di cercare di
essere attenti alle esigenze della propria clientela. Però, la cosa
più importante, in questo momento, è che si concluda quel
provvedimento, come è successo per il precedente decreto che ha
avuto una lunga gestazione, soprattutto per la validità della
risposta alla Corte dei conti, stessa cosa vale per questo. La cosa
importante è che arrivino questi ristori, perché questo permetterà
alle società di guardare con un po' più di tranquillità ai primi
impegni anche finanziari: ci sono da fare degli investimenti, da
preparare piste, da assumere le persone, da organizzare tutti i
servizi che sono alle porte. È un tema che, sentendo anche gli
assessori delle altre Regioni che hanno una situazione a livello
societario ancora differente dalla nostra, è di grande
preoccupazione, tanto è vero che la responsabile, Valeria Ghezzi,
l'ha sollecitato più volte anche sotto il profilo mediatico.
Presidente -
Per la replica il consigliere Baccega.
Baccega (PA) -
Come lei sa queste interrogazioni molto
spesso nascono per effetto di sollecitazioni e quindi ci vengono
segnalate delle cose sulle quali evidentemente interroghiamo la
Giunta. Io sono molto contento che questa interrogazione in qualche
modo ci abbia permesso di apprendere tutta una serie di
preoccupazioni, fra cui la più importante quella dei ristori dello
Stato che sono in ritardo, che ovviamente ci fanno capire che
qualcosa non funziona. Già nel primo decreto c'era stata una
oggettiva difficoltà e questi bilanci della società, come lei ha
detto, sono certamente in difficoltà.
Per quanto riguarda il tema dei diritti di segreteria addebitati
alle persone, riguarda solo coloro che rispetto al contratto
unilaterale non hanno aderito e hanno chiesto la rescissione. È
vero che sono cifre poco importanti, 30 euro o 50 euro per
famiglia, a volte però in qualche modo ce lo hanno segnalato. Forse
era inopportuno addebitare questi costi in una stagione in cui non
si è assolutamente sciato, ma certamente ci sarà il tempo per avere
contezza di come si vorrà muovere la società in questo caso;
comunque, la ringrazio per la risposta.
