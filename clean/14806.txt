Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1258 del 5 aprile 1995 - Resoconto
OGGETTO N. 1258/X Acquisto di unità immobiliari, facenti
parte di un complesso immobiliare sito in Comune di
Saint-Christophe, località Grande Charrière, da destinare ad uffici
dell'Assessorato dell'agricoltura, forestazione e risorse naturali.
Approvazione ed impegno di spesa. Delega alla Giunta.
Deliberazione Il Consiglio
Ricordato che l'Amministrazione regionale in data 23 dicembre
1993 ha acquistato dalla Società TECNOCOSTRUZIONI S.r.l. un intero
corpo di fabbrica, allo stato rustico, facente parte del complesso
immobiliare denominato "Le Torri" sito in Comune di
Saint-Christophe, località Grande Charrière, da destinare ad uffici
dell'Assessorato dell'Agricoltura;
Preso atto che con tale acquisto verranno riuniti alcuni Servizi
che sono attualmente ubicati in diversi stabili, consentendo un
maggior coordinamento tra gli stessi ed una più organica attività
amministrativa;
Atteso che l'Architetto Paolo Varetti è stato incaricato di
procedere all'elaborazione di un progetto per la distribuzione
degli spazi, la relativa suddivisione interna degli uffici, con
adeguamento alle normative vigenti in materia di edifici
pubblici;
Considerato che nell'ufficio di cui si tratta troveranno sede
gli uffici della Segreteria dell'Assessore, dei Servizi Agrari ed
Affari Generali e tutti i laboratori ed uffici del S.A.T.E.S.S.A.,
mentre tutti gli altri Servizi facenti capo all'Assessorato saranno
insediati nell'attuale sede di Quart, in località Amérique;
Atteso che durante la fase progettuale è stata avanzata da parte
del S.A.T.E.S.S.A. la richiesta di reperire maggiori spazi da
destinare agli uffici amministrativi del Servizio, e la superficie
acquistata dalla Regione è risultata insufficiente per le succitate
necessità, quantificate in circa 500 metri quadrati di superficie
destinata ad uffici;
Ricordato, inoltre, che il complesso immobiliare acquistato fa
parte di un più ampio progetto che prevede la realizzazione di un
altro lotto a nord e che, pertanto, ogni intervento edificativo è
subordinato alla verifica dei parametri urbanistici dell'intera
area;
Atteso che, nell'ambito dello stesso complesso immobiliare, sono
ancora disponibili alcuni uffici della superficie complessiva di
circa 500/550 metri quadrati, ubicati al primo piano, che risultano
funzionalmente collegabili con la proprietà regionale perché
adiacenti;
Preso atto che la Giunta regionale con provvedimento n. 4650 in
data 10 giugno 1994 ha concordato sulla soluzione progettuale
prospettata dall'Architetto Paolo Varetti relativa alla
sistemazione del rustico acquistato ed ha inoltre concordato di
procedere all'acquisizione degli uffici posti al primo piano del
corpo di fabbrica a nord del complesso "Le Torri", di proprietà
della Società TECNOCOSTRUZIONI S.r.l., al fine di consentire lo
spostamento di tutto il Servizio Assistenza Tecnica, Economica e
sociale e dello sviluppo agricolo;
Atteso che sono state recentemente definite le trattative per
l'acquisto delle succitate unità immobiliari, consistenti in tre
uffici distinti, che sono libere da pesi e vincoli di qualsiasi
sorta e verranno cedute con i diritti di comproprietà che spettano
alle medesime sull'area e su tutte le parti del complesso
immobiliare che per legge, uso e destinazione sono da ritenersi
comuni e con la destinazione risultante dalle attuali norme del
piano regolatore e dal relativo regolamento che prevedono il
vincolo per uso pubblico delle aree (articolo 18, comma 9 Norme
Tecniche di attuazione del P.R.G.C.);
Rilevato che il complesso di cui sono parte le dette unità è
stato realizzato conformemente alle concessioni edilizie n. 62/90,
rilasciata dal Sindaco di Saint-Christophe in data 24 maggio 1991 e
successive varianti;
Preso atto che la società é disposta a cedere dette unità per il
prezzo complessivo a corpo di lire 1.175.000.000 oltre I.V.A.
ritenuto congruo dalla perizia di stima dell'ufficio patrimoniale
dell'Assessorato del Bilancio e delle Finanze in data 5 agosto
1994;
Visto il parere favorevole rilasciato dal Dirigente del Servizio
Affari Generali e Legali della Presidenza della Giunta, ai sensi
del combinato disposto dell'articolo 72 della legge regionale n.
3/1956 e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Visto il parere della II Commissione consiliare permanente;
Delibera
1) di approvare l'acquisto per il prezzo a corpo di lire
1.175.000.000= (unmiliardocentosettantacinquemilioni) oltre I.V.A.
al 19 percento pari a lire
223.250.000=(duecentoventitremilioniduecentocinquantamila) di tre
unità immobiliari facenti parte di un complesso commerciale e
direzionale sito in Comune di Saint-Christophe località Grande
Charrière, composto da due corpi, a pianta quadrata, identici tra
di loro, uno a nord e uno a sud, collegati in una estremità
costituente cerniera tra gli stessi, dove si sviluppano la scala
comune e la zona ascensore entrostante ad area distinta al Catasto
Terreni dello stesso comune al F. 36 con la particella n. 204 di
metri quadrati 7931 (denuncia di cambiamento n. 275 in data 1°
dicembre 1992), poste a piano primo, nel corpo a nord, distinte al
N.C.E.U. al Foglio 36 con il numero 204 subalterni 12, 13 e 14, da
destinare ad uffici dell'Assessorato dell'Agricoltura, Forestazione
e Risorse Naturali, di proprietà della società "TECNOCOSTRUZIONI
S.r.l.", con sede in Nichelino, via Torino n. 2 (codice fiscale
00541030078 e Partita I.V.A. 06781240012);
2) di approvare ed impegnare la spesa complessiva di lire
1.398.250.000=(unmiliardotrecentonovantottomilioniduecentocinquantamila),
I.V.A. compresa, con imputazione al capitolo 35060, del bilancio di
previsione della Regione per l'anno 1995 ("Spese per l'acquisto di
beni patrimoniali - legge regionale 29 maggio 1989, n. 26") che
presenta la necessaria disponibilità;
3) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di trasferimento dell'immobile di cui si tratta
e, in particolare, per la designazione del Notaio rogante per la
liquidazione delle relative spese, nonché per gli accertamenti
circa la consistenza, l'intestazione catastale, l'esatta superficie
dell'immobile da acquisire;
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera d) del decreto legislativo 22
aprile 1994,
n. 320.
Presidente
Qualcuno chiede la parola? Si può
passare alla votazione, i consiglieri sono invitati a votare.
Presenti: 23
Votanti e favorevoli: 19
Astenuti: 4 (Linty, Marguerettaz, Tibaldi e Viérin M.)
Il Consiglio approva
