Classificazione
ASSISTENZA SOCIALE
Asili nido



Oggetto del Consiglio n. 1061 del 18 novembre 2021 - Resoconto
OGGETTO N. 1061/XVI - Ritiro di risoluzione: "Impegno al
mantenimento del servizio di asilo nido interaziendale Bibolo di
Pollein".
Bertin (Presidente) -
Punto n. 40.01. Ha chiesto la
parola per l'illustrazione della risoluzione il consigliere Perron,
ne ha facoltà.
Perron (LEGA VDA) -
Ieri abbiamo portato l'attenzione
sulla chiusura dell'asilo nido interaziendale Bibolo di Pollein a
partire dal 23 dicembre. Ciò costituisce ovviamente un grave danno
per le ventiquattro famiglie che sono interessate e un ovvio danno
anche per gli occupati della struttura, che, tra l'altro, in questo
caso sono in gran parte donne visto il settore dell'infanzia
soprattutto delineato in occupazione femminile.
La Valle d'Aosta supera già gli standard europei di copertura
dei servizi per fascia da 0-2 anni nel territorio, i dati nostri
sono attorno al 40 percento, quindi questo va detto, ma restano - e
di questo abbiamo tante segnalazioni - famiglie che non trovano dei
posti.
Ovviamente questo settore è troppo importante per la nostra
collettività riguardo ai dati preoccupanti sotto molti aspetti
della crisi della natalità e importante anche per la questione
dell'occupazione in generale sia delle famiglie che possono
liberarsi e lavorare che dei lavoratori del settore.
Preso atto ieri della risposta fornita dall'Assessore
competente, secondo il quale l'Amministrazione regionale sta
studiando soluzioni per evitare la chiusura dell'asilo Bibolo
nell'anno 2022, chiediamo con un impegno formale alla Giunta
regionale un impegno nel predisporre adeguati finanziamenti nel
costituendo bilancio regionale 2022-2024 al fine di mantenere
attivi i servizi forniti dall'asilo nido interaziendale Bibolo di
Pollein già a partire da gennaio 2022.
Presidente -
Ha chiesto la parola il consigliere Baccega,
ne ha facoltà.
Baccega (GM) -
Per sostenere la presentazione del collega
Perron in quanto insieme ai colleghi di Pour l'Autonomie e della
Lega abbiamo elaborato questa risoluzione che, a seguito delle
risposte dell'Assessore di ieri, mi sembra fondamentale. La
Pubblica Amministrazione deve erogare servizi ai cittadini e più
volte nei nostri interventi abbiamo sottolineato che la famiglia
deve essere al centro delle nostre attenzioni e delle nostre azioni
e, parlando di famiglia, non possiamo non rilanciare le politiche
destinate al sostegno alla natalità, avevamo a suo tempo presentato
un'attività ispettiva che andava proprio in questo senso e sulle
quali avevamo fortemente sottolineato che la nostra Regione, che
aveva come fiore all'occhiello proprio le attività per i servizi
all'infanzia, quindi era all'avanguardia nazionale... per questo
dicevamo che non potevamo fare dei passi indietro.
Ieri l'Assessore ci ha parlato di insufficienza di posti, quindi
l'esigenza di valutare i numeri di posti finanziabili, ci ha
parlato di ricerca di soluzioni per reperire le risorse e, visto
che siamo in una fase in cui il bilancio dovrà essere elaborato,
non resta che dire: ci mettiamo di buzzo buono, diciamo che
individuiamo questo percorso come una priorità per le famiglie
della Valle d'Aosta e quindi andiamo a finanziare in modo
significativo anche gli asili nido interaziendali. Quelli che
conosco io hanno circa una sessantina di posti ma, secondo me, ce
ne sono altri, sessanta posti significa sessanta famiglie,
significa posti di lavoro, posti di lavoro che si possono perdere e
non è opportuno in questo momento far perdere posti di lavoro a
nessuno, anzi, con le risorse che stiamo dando per sostenere le
imprese credo sia importante sostenere anche questa parte, che è in
un
ensemble
di servizi che bisogna erogare per le
famiglie.
Va poi anche detto, e lo abbiamo sottolineato più volte, che
spesso il pubblico privato può dare delle risposte significative.
Gli asili nido interaziendali hanno la caratteristica di dare
maggior flessibilità per le famiglie, anche soltanto per poche ore,
dipende un po' dall'occupazione che hanno i genitori.
Per questo sosteniamo con convinzione questa risoluzione
auspicando che il Governo e la maggioranza ne possa prendere atto e
finanziare gli asili nido nel prossimo bilancio.
Presidente -
Chiudo la discussione generale. La
discussione generale è chiusa. Per il Governo, ha chiesto la parola
l'assessore Barmasse.
Barmasse (UV) -
A nome del Governo, devo dire che non
possiamo accettare questa risoluzione perché va ovviamente a
interessare in maniera specifica un asilo nido privato in maniera
così ben definita. Il problema è un po' più ampio, è quello della
carenza dei posti negli asili nido, mi fa molto piacere ovviamente
che sia stata ribadita anche da parte della minoranza, dalla Lega,
dai gruppi di minoranza questa sensibilità su questa problematica
della carenza dei posti negli asili nido, che è un problema che
esiste, reale, anche se apprezzo anche quanto ha detto il
consigliere Perron, in quanto nelle premesse ha affermato che la
Regione Valle d'Aosta comunque in ambito europeo e nazionale è una
Regione che dà delle risposte, questo per non dire sempre che va
tutto male.
Come ho già detto anche nella risposta all'interrogazione,
questo del Bibolo, come quello che può riguardare altri asili e
asili privati che danno un servizio, è un problema del quale ci
vogliamo far carico come Governo. Infatti, è intenzione del Governo
presentare una possibilità, un emendamento nella legge di stabilità
in cui se c'è una condivisione da parte delle minoranze, questa è
una cosa molto ben vista in modo da poter dare una risposta, come
abbiamo detto, a questo tipo di problematiche, per cui la
collaborazione è sicuramente auspicata e ovviamente questo è il
punto di vista del Governo. Pertanto vi ringrazio per aver
evidenziato questo tipo di problematica sulla quale abbiamo già
discusso.
Presidente -
Ha chiesto la parola il consigliere Baccega,
ne ha facoltà.
Baccega (GM) -
Personalmente sono un po' dispiaciuto per
questo mancato impegno e dico perché: perché queste sono poi
imprese, aziende che devono programmare la loro attività. Se
aspettano le risorse in approvazione del bilancio, diventa anche un
po' complicato poter in qualche modo dir loro perché alcuni di
questi hanno sottolineato alle famiglie che in qualche modo l'asilo
potrebbe chiudere, ma se facciamo una sospensione di qualche
minuto, ci confrontiamo con i firmatari della risoluzione per
valutare il da farsi.
Presidente -
La sospensione è concessa.
La seduta è sospesa dalle ore 16:45 alle ore 16:53.
Bertin (Presidente) -
Riprendiamo. Si è prenotato
l'assessore Barmasse a cui passo la parola.
Barmasse (UV) -
Solamente per precisare che, dopo un
confronto con le forze di opposizione, a fronte di un impegno del
Governo di affrontare l'argomento in senso generale: cioè quello
della carenza dei posti negli asili nido nella legge di stabilità,
chiedo il ritiro di questa risoluzione.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
A questo punto, dopo esserci
confrontati anche con i colleghi firmatari della risoluzione,
prendiamo atto dell'impegno del Governo e quindi restiamo in attesa
di valutare quanto proposto poi nello specifico dal Governo nel
bilancio che verrà. Siamo quindi disposti a ritirare la
risoluzione, daremo ovviamente il nostro contributo auspicando che
possa esserci una soluzione funzionale a rafforzare in generale
questa disponibilità e questa carenza anche sul breve termine, che
grave detrimento può dare alle famiglie, quindi grazie e valuteremo
nel dettaglio le cose.
Il Consiglio prende atto del ritiro.
Presidente -
Con questo l'ordine del giorno è esaurito,
pertanto i lavori del Consiglio regionale sono finiti. Buona serata
a tutti.
---
L'adunanza termina alle ore 16:55.
