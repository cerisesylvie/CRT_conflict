Classificazione
ZONA FRANCA



Oggetto del Consiglio n. 2260 del 8 novembre 2006 - Resoconto
OGGETTO N. 2260/XII - Esclusione dall'assegnazione di
carburante veicoli appartenenti a classe ambientale pre Euro 1.
(Interpellanza)
Interpellanza
Premesso che
- Con la deliberazione n. 1753/06 la Giunta ha escluso
dall'assegnazione di ulteriori quote di benzina a decorrere dal 1°
luglio 2006 i veicoli appartenenti alla classe ambientale pre euro
1;
- Tale decisione è stata motivata con l'esigenza di adottare
"concrete misure per la tutela dell'ambiente e della qualità
dell'aria";
- Con dichiarazioni giornalistiche rilasciate nel mese di
ottobre l'Assessore delegato ha preannunciato di revocare la misura
per i mezzi agricoli;
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) su quali presupposti si fonda l'annunciata deroga per i
mezzi agricoli;
2) come ritengono possibile che i mezzi agricoli possano
fruire in concreto tra novembre e dicembre - mesi di pausa dei
lavori agricoli - dei carburanti non consumati nel pieno della
stagione estiva;
3) se i quantitativi non distribuiti in applicazione della
D.G. 1753/06 determineranno un aumento delle quote da assegnare
agli altri aventi diritto;
4) se il provvedimento di cui alla D.G. 1753/06 è limitato al
corrente anno o se innova anche per il futuro i criteri di
assegnazione.
F.to: Frassy - Tibaldi
Presidente
- La parola al Consigliere Frassy.
Frassy (CdL)
- L'argomento non è nuovo, perché il
Consiglio ha più volte avuto occasione di esprimersi in merito.
Devo dire che lei, Assessore La Torre, a sua volta ha avuto più
volte occasione di esprimersi e di smentirsi, perché su questo
argomento lei ha dovuto correggere il tiro alla luce delle proteste
che sono montate al di fuori di quest'aula, proteste che erano già
state rappresentate nel corso dei dibattiti precedenti.
La vicenda è nota e si rifà alla deliberazione del 15 giugno, n.
1753, con cui la Giunta ha deciso di escludere dall'ulteriore
assegnazione delle benzine in regime di esenzione fiscale tutti i
veicoli "pre Euro 1", che da un censimento fatto dai vostri uffici
sono di poco superiori agli 8.000 veicoli. Perciò dal 1° luglio,
con la prima aggiunta di assegnazione, e poi a novembre, questi
veicoli sono stati esclusi; la motivazione che leggiamo nella
deliberazione era una chiamata alla responsabilità di tutta la
comunità e dell'Amministrazione "in primis" per adottare misure a
tutela dell'ambiente. Ad ottobre, dopo essere stato pressato in
aula e da comitati e associazioni varie, ha dichiarato che quella
deliberazione sarebbe stata rivista e che sarebbero stati esentati
dalla limitazione a nuove assegnazioni i veicoli agricoli.
Ad oggi non ci risulta che lei abbia formalizzato quanto ha
annunciato a mezzo stampa, quindi vorremmo capire quali sono i
presupposti sui quali si fonda questa deroga per i mezzi agricoli,
tenendo presente che questi mezzi rappresentano una parte
importante dell'attività produttiva di questa Regione, ma
altrettanto importante è anche quell'altro segmento che fa
riferimento alle competenze del suo Assessorato (penso alle imprese
artigiane che operano nei più diversi settori), perciò... perché
gli agricoltori sì e gli artigiani no? Anche perché se dobbiamo
parlare di crisi dell'agricoltura, penso che possiamo anche parlare
di crisi del comparto artigiano. Se fosse una misura per andare in
aiuto a una situazione di crisi, per un concetto di perequazione
dovrebbe essere estesa a tutti i settori che respirano aria di
crisi.
Siamo quasi a metà novembre, ci domandiamo come sia possibile
che in un mese e mezzo, nell'ipotesi che adottiate questa
deliberazione in tempi solleciti, gli operatori agricoli possano
concretamente fruire di questi quantitativi che andreste a
riassegnare loro. Sappiamo che novembre e dicembre è un periodo
morto per l'attività agricola, sappiamo che ci sono dei limiti in
legge sui quantitativi di prelievo, perciò ci domandiamo come in
concreto questo suo ravvedimento tardivo possa essere fruito dagli
agricoltori.
Le chiediamo poi che ne è di questa benzina, perché lei, più
volte in aula, ha smentito l'esigenza di far cassa, nel senso che
sappiamo che il meccanismo della defiscalizzazione della benzina
comporta il mancato introito dei proventi fiscali, che in virtù del
riparto fiscale tornano per i 9/10 alla Regione, sul presupposto
che chi ha questi mezzi "pre Euro 1", stimati in oltre 8.000
veicoli, non li mette in garage e non li mette in rottamazione
l'indomani della vostra deliberazione di Giunta, ma continui ad
usarli, è evidente che questi mezzi consumeranno della benzina;
benzina che non sarà più in esenzione fiscale, che verrà pagata a
prezzo pieno e che inquinerà tanto quanto la benzina in esenzione
fiscale, perché la benzina in esenzione fiscale ha tanti poteri, ma
non quello di inquinare meno, perciò questi mezzi continueranno ad
inquinare!
La Regione troverà l'"utilitas" finanziaria di avere un maggiore
introito sulle tasse che graveranno su dei quantitativi di benzina,
che prima venduti in esenzione e ora non più, torneranno per il
meccanismo dei 9/10 alle casse regionali. La legge n. 7/1998 dice
però che sulle eventuali disponibilità ed eccedenze che si
verifichino in corso d'anno, l'Amministrazione regionale può
procedere ad ulteriore distribuzione; perciò immaginiamo che questi
mezzi che non consumino più della benzina che era consumabile,
determinino ovviamente un'eccedenza di quel quantitativo di benzina
in esenzione fiscale che dovrebbe essere sommato e ridistribuito in
aggiunta alle distribuzioni supplementari di luglio e di novembre.
Pertanto, alla luce della vostra deliberazione di metà giugno, gli
altri utenti con motori da "Euro 1" a "Euro 4" o "Euro 5",
dovrebbero tra ora e dicembre avere un terzo quantitativo in
"surplus", altrimenti non si capisce quale possa essere la
filosofia, che non sia quella di fare cassa attraverso il
meccanismo dei 9/10. Non è chiaro poi se la deliberazione di metà
giugno si riferisca solo alle assegnazioni del 2006 o sia una
deliberazione che crei un presupposto che andrà reiterato fin dal
1° gennaio 2007, perché voi, con quella deliberazione, modificate i
meccanismi di assegnazione di una deliberazione di Giunta che
regolamentava le assegnazioni solo del corrente anno. Se però la
vostra è una politica ambientale, sarebbe paradossale che si
fermasse ai 6 mesi finali del 2006 e dal 2007 e parta con altri
criteri; perciò, come vede, ci sono una serie di questioni sulle
quali vorremmo chiarezza.
Le anticipo che ci sfuggono i presupposti sui quali avete
costruito l'impianto della deliberazione n. 1753, non solo i
presupposti della deroga che lei ha annunciato e non ancora
concretizzato, ma anche sui presupposti della deliberazione stessa.
Da quando abbiamo presentato l'interpellanza ad oggi abbiamo fatto
alcuni approfondimenti e abbiamo alcune riflessioni che le
sottoporremo alla luce della sua replica.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto ringrazio il collega Frassy,
che mi permette di tornare su questo argomento delicato, che parte
dal ragionamento dell'onere e della difficoltà che c'è ad
amministrare, quando ci si deve far carico di fare scelte che molte
volte non sono semplici da far comprendere o condividere a chi si
sente danneggiato da queste scelte, ma questo è l'onere di chi
amministra, perché quando un problema come quello ambientale che
emerge ormai a livello globale e che si diversifica in tanti
settori, non certo solo in quello dell'auto, tutto questo comporta
il rispetto e la tutela dell'ambiente, obbliga le persone di buon
senso - e soprattutto chi vuole amministrare con onestà - a
sottoporsi al giudizio delle persone, ma anche a metterle di fronte
alla realtà, secondo cui le prime scelte che ognuno deve fare a
tutela dell'ambiente sono scelte che ci vedono protagonisti. Ognuno
di noi, quindi, non può solo chiedere agli altri di rispettare
l'ambiente, ma in prima persona deve compiere quelle piccole azioni
che alla fine portino ad una tutela dell'ambiente.
In tal senso va questa scelta di tendenza: una scelta che non si
può inquadrare solo colpendo le automobili e poco mi conforta che
anche il "Governo Prodi" sia andato a tassare in maniera più forte
le macchine "Euro 0", e poco mi conforta che il Piemonte stia
uscendo su tutti i giornali con delle pagine intere con su scritto:
"è meglio rottamare i polmoni o è meglio rottamare
l'automobile"
, e poco mi confortano le politiche degli altri
Paesi a noi confinanti come la Germania, mi confortano poco perché
anch'io sono un cittadino e mi rendo conto che il cittadino, ogni
volta che viene toccato nella sua tasca, si comporta un po' come
nei confronti del termovalorizzatore, come se il mondo fosse
"Disneyland" dove non si producono rifiuti e i rifiuti dovrebbero
essere trasportati dal luogo in cui vengono prodotti da un'altra
parte, perché i rifiuti miei devono andare a casa degli altri:
ognuno non si vuole mai assumere fino in fondo la propria
responsabilità!
La politica comporta di doversi assumere delle responsabilità,
che magari fanno perdere voti; uno che non vuole perdere voti non
fa certe scelte, Consigliere Frassy, ma un amministratore che ha il
coraggio di fare il proprio lavoro, cercando di rispettare il suo
mandato, in un ambito di scelte di tendenza che il mondo sta
portando avanti, cerca di assumersi la sua piccola responsabilità;
dopo... cosa succede? Lei mi dice: "voi modificate le vostre
posizioni"... certo! All'interno di scelte di tendenza quello che
si ricerca è una politica condivisa mano a mano che viene acquisita
la sensazione del problema da tutti, tanto che non ho fatica di
dire che l'azione che ha portato alla deliberazione che recupera i
motocarri e le Api, sarà presa in Giunta tra pochi giorni, e va
proprio in questa direzione, di allargare la base di
condivisione.
Ci sono stati interventi in Consiglio da parte di gruppi
politici che hanno chiesto di portare delle modifiche a quella
deliberazione; ci sono stati interventi di Consiglieri regionali
singoli che hanno chiesto, sulla base di quelle deliberazioni di
portare delle modifiche; ci sono stati interventi da parte di
associazioni di consumatori che hanno chiesto di portare modifiche
a questi interventi. Questo non vuol dire rinunciare agli
interventi, ma vuol dire che nella ricerca di una politica
condivisa si cerca di trovare delle mediazioni che permettano di
portare avanti il senso della tendenza di andare a modificare il
quadro generale, quindi a non agire con "le fette di salame sugli
occhi", ma di andare a intervenire sul settore ambientale, così
come inseriremo nel piano ambientale che sta preparando l'Assessore
Cerise, con il nostro supporto, una serie di interventi,
all'interno di questo piano ambientale per la difesa dell'aria la
parte legata alle macchine "Euro 0" è un tassello, perché se fosse
solo limitato a quello non servirebbe a nulla... invece, inserito
insieme ad altri 100 tasselli, va a completare una politica a
difesa dell'ambiente e della qualità dell'aria che ha un senso.
Certo, bisognerebbe avere il coraggio di sostenerla tutti insieme,
qui dentro, quindi non si può cominciare a dire: "hai fatto questo
gli anni indietro, non facciamo più niente"! No!
Accogliamo le osservazioni, cerchiamo di fare degli inserimenti
graduali a seconda delle varie situazioni, ma non possiamo fermarci
su politiche che ci vedono impegnati anche moralmente. Anche lei,
che è persona seria, non potrà non essere d'accordo sulla tutela
dell'ambiente e della qualità dell'aria, e se lei è d'accordo,
quando mi fa la replica anziché rivolgermi le solite accuse, mi
dica quello che si dovrebbe fare per tutelare la qualità dell'aria!
Mi dia dei suggerimenti e io sono disponibile ad accoglierli!
Allora, su cosa interveniamo? Poi le dico su cosa sto
intervenendo, cosa stiamo facendo nel piano ambientale per l'aria,
potrà leggerlo nelle schede che le saranno distribuite, se lei ha
dei suggerimenti questi saranno utili, oppure mi dice: "siccome
stiamo toccando giustamente tante persone che si vedono togliere
qualcosa, non facciamo niente perché non dobbiamo togliere niente a
nessuno"!
Le risposte sono molto semplici: anzitutto, siccome l'80% era
stato assegnato e quello che mancava erano i 3 mesi finali
(ottobre, novembre, dicembre), con la deliberazione che abbiamo
inserito abbiamo ripristinato le assegnazioni per i motocarri e le
Api degli ultimi 3 mesi; come li consumavano gli anni precedenti,
li consumano quest'anno, non è cambiato assolutamente niente,
perché hanno avuto la benzina con una differenza di 25 giorni
rispetto a quando l'avevano gli anni prima.
Per quel che riguarda invece la terza domanda:
"se i
quantitativi non distribuiti in applicazione della deliberazione di
Giunta n. 1753/2006 determineranno un aumento delle quote da
assegnare agli altri aventi diritto"
... certo! Siccome quello
che stiamo cercando di far capire è che non dobbiamo inquinare, ma
non vogliamo perdere il diritto che abbiamo sulla benzina, e non ci
dimentichiamo che abbiamo dovuto agire prontamente anche per dare
questo segnale alla CE, che stava discutendo sulle deroghe dei
buoni...
(interruzione del Consigliere Frassy, fuori
microfono)
... mi dispiace, se vuole le faccio vedere le lettere della CE,
non so cosa ha letto lei, ma io ho le lettere! Il collega
Marguerettaz è stato a Bruxelles e le cose le sa meglio di me,
quindi non può aver detto cose diverse, perché lui le cose le
conosce e io ho letto le lettere, quindi sicuramente avrà detto le
cose giuste. Anche nel tentativo di conservare questo diritto, su
cui siamo pronti ad inventarci delle soluzioni alternative come
potrebbero essere i buoni energia pur di non perdere questo
diritto, i buoni benzina che abbiamo non li restituiamo e nemmeno
facciamo cassa, ma li mettiamo nel cumulo che verrà dato a quelli
che hanno le macchine in regola; anzi, forse sono stati già dati,
perché la deliberazione l'abbiamo presa in carico 10 giorni fa e
penso che abbiano già fatto l'operazione di ricarica; quindi non
abbiamo trattenuto niente, non si è fatto cassa.
Per quanto riguarda l'ultima domanda, proprio perché le ho detto
che certe scelte devono essere delle scelte di tendenza che vanno
mantenute, la deliberazione presa nel 2006 vale anche per il 2007,
fatta eccezione la modifica per le Api e per i mezzi agricoli che
abbiamo modificato raccogliendo le osservazioni del Consiglio,
delle associazioni di categoria e di varie cose. Cosa le devo dire,
Consigliere Frassy? Questa è la scelta, però se lei ha dei
suggerimenti, adesso, me li faccia e mi dica cosa bisognerebbe fare
per tagliare questo famoso "danno ambientale" che c'è!
Presidente
- La parola al Consigliere Frassy.
Frassy (CdL)
- Penso che vadano fatte alcune
considerazioni. Le prime facciamole pure in materia ambientale,
perché penso che l'ambiente sia una preoccupazione di tutti.
Le polveri fini: problema che coinvolge un dibattito che
troviamo su tutti i giornali, è assodato che si sviluppano
soprattutto dalla combustione del gasolio. Allora il problema non
sta tanto nel "pre Euro", ma nel tipo di combustibile. Andando a
vedere i dati scientifici e non le improvvisazioni che possono
essere fatte in un momento emotivamente turbato da situazioni o da
contesti, scopriamo che un'auto a gasolio inquina più di un "pre
Euro 1"; allora se la vostra preoccupazione era di tipo ambientale,
avreste dovuto forse fare una riflessione sulle combustioni o,
meglio, sui tipi di combustibili, e dunque il gasolio viene a
pesare anche per il riscaldamento, perché il gasolio da
riscaldamento soprattutto in Valle d'Aosta ha una grossa
percentuale di inquinamento. Le dirò di più: le polveri fini è
stato accertato che derivano anche dallo sfarinamento degli
intonaci oltre che dalle sabbia del Sahara portate dal vento.
Allora, va bene fare gli ambientalisti ma "cum grano salis",
perché lei ha preso una categoria - e non si offendano gli 8.000
possessori - di poveracci, in quanto o sono soggetti che hanno le
auto storiche e allora è una delle tante auto storiche, oppure sono
soggetti che hanno auto più vecchie di 13 anni e che se non sono
auto storiche, evidentemente non le hanno cambiate per motivi
affettivi, ma più probabilmente per motivi di tipo economico. Lei
poi ha voluto ancora differenziare la categoria e abbiamo scoperto
che gli agricoltori in Valle d'Aosta sono una "lobby" potente, lo
sa l'Assessore Isabellon; perciò gli agricoltori hanno avuto
l'esenzione retroattiva, gli agricoltori avranno l'esenzione nel
futuro, tutti gli altri che non hanno una "lobby" sono quelli che,
a mo' di capro espiatorio, ci mettono a posto la nostra coscienza
ambientale, ma... si ricorda il provvedimento delle targhe pari,
dispari, a giorni alterni? Non ha portato ad alcun beneficio
significativo, perché alla fine erano precluse le strade centrali,
le macchine giravano sulle strade laterali, rimanevano di più in
circolo, rimanevano di più incolonnate, alla fine inquinavano di
più.
Questa politica ambientale, allora - alla quale noi crediamo -
non si può improvvisare; di conseguenza bisogna trovare delle
soluzioni che siano scientifiche e non delle soluzioni che siano
estemporanee, perché sarebbe opportuno che una valutazione del
genere lei la quantificasse in termini di beneficio ambientale. E
io penso che, ammesso che lei riesca a trovare un parametro di
valutazione, il beneficio ambientale non ci sarebbe!
Guardiamo cosa fare negli stabili regionali come riscaldamento,
convertiamolo tutto a metano che inquina di meno; guardiamo il
parco degli automezzi regionali, se sono a gasolio, se sono a
metano o se sono a benzina...
(interruzione dell'Assessore La Torre, fuori
microfono)
... sicuramente sì, ma in una riflessione organica e non
improvvisata.
Quando lei, stamani, era impegnato ancora in missione
istituzionale, noi abbiamo parlato di benzina e di esenzione
fiscale e abbiamo rimproverato al suo collega di Giunta di aver
voluto forzare la mano, e il suo predecessore, il collega Ferraris,
annuiva, nel senso che le problematiche dell'esenzione fiscale da
tempo immemore sono all'attenzione di Bruxelles, con discrezione
sono sempre state date le deroghe anche perché ci risulta - e il
Presidente Caveri lo ha confermato stamani - che ci siano un
centinaio di "situazioni alla valdostana", a Bruxelles, in esame;
perciò capisco che qualcuno di voi ha preso gusto a fare il
salvatore della patria, ma non avete fatto nulla di più di quello
che in maniera più discreta hanno fatto i vostri predecessori. E
qui mi fermo, perché il problema è un altro, questo è il problema
ambientale.
C'è poi il problema politico: riteniamo, Assessore, che lei
abbia sbagliato qualcosa, perché siamo andati a verificare la
normativa di insieme e siamo arrivati alla conclusione che la
vostra deliberazione è un atto illegittimo, in quanto non avete
considerato i dettati della legge n. 7/1998. La legge n. 7/1998 è
una legge più volte modificata, ancora recentemente quando è stata
introdotta la "Carta Vallée", e al Capo III è dedicato alla
distribuzione dei generi in esenzione di carburanti. Si dice in
maniera chiara quali sono i soggetti beneficiari e a questi è
titolato l'intero articolo 15. L'articolo 15, prima di procedere
con una lunga elencazione, al comma 1 dice che hanno diritto a
percepire i carburanti in esenzione fiscale i titolari di patente
di guida, e non dice cosa guidano; dopodiché, in virtù
dell'articolo 12, la Giunta con atto amministrativo può definire i
criteri, le modalità di assegnazione, e basta, ma i beneficiari
sono individuati in legge, di conseguenza lei ha by-passato una
previsione legislativa con un atto amministrativo, che non può
derogare a una norma di legge in forza del principio della
gerarchia delle fonti, perciò questo atto è invalido.
Noi la invitiamo a ritirare non solo la deliberazione che ha
annunciato di aver portato in Giunta, ma di ritirare la
deliberazione del 15 giugno, perché non sta in piedi. Lei ha
scavalcato la competenza del Consiglio con un atto amministrativo;
di conseguenza la centralità del Consiglio, più volte richiamata
anche da lei, a questo punto deve essere rimediata e ripristinata,
perciò su questo argomento ci dichiariamo insoddisfatti per il
percorso, perché le politiche ambientali sono importanti, le
condividiamo, ma riteniamo che non si possono assolutamente
improvvisare. Assessore, non dica che non è stata improvvisata,
perché non penso che lei abbia scoperto all'inizio dell'estate con
il "cinguettare degli uccellini" l'ambiente, ma penso che il
problema dell'ambiente sia un problema che conosciamo ormai da
parecchio e che se qualcosa si voleva fare, doveva essere fatto in
modo diverso, tanto che lei ha dovuto soccombere alla "lobby" degli
agricoltori. La cosa più grave - perché qui non siamo in un regime
di tipo monocratico, dove la Giunta fa tutto e il contrario di
tutto, siamo in un regime di tipo parlamentare, lo ha difeso il
Presidente Caveri e noi condividiamo questa difesa, dove ognuno ha
delle funzioni - ... le funzioni legislative spettano all'aula!
Lei faccia le verifiche con i suoi uffici, non potrà che
arrivare a questa conclusione, ne prenda atto e ritiri la
deliberazione; dopodiché, con una politica ragionata, porterà le
modifiche necessarie alla legge n. 7/1998. La determinazione dei
quantitativi a cui potete far riferimento, come Giunta, si
riferisce ai quantitativi massimi giornalieri, non ai quantitativi
in assoluto, perché voi avete l'obbligo di legge di darli a coloro
che hanno le patenti. Poi se ci sono delle situazioni particolari,
ci possono essere altre valutazioni, ma gli utenti con patente
hanno un diritto che compete loro per legge. Pertanto la invitiamo
a fare le verifiche del caso, ma ad applicare la norma di
legge.
