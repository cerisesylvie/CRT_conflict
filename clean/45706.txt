Classificazione
CREDITO



Oggetto del Consiglio n. 2361 del 20 aprile 2023 - Resoconto
OGGETTO N. 2361/XVI - Interpellanza: "Avvio di formule di
attuazione di misure di micro-credito a tasso agevolato per
interventi nel settore dalla casa".
Bertin (Presidente) -
Punto n. 39. Il consigliere
segretario Distort illustra l'interpellanza, ne ha facoltà.
Distort (LEGA VDA) -
Già in altre occasioni da parte mia,
da parte di altre colleghe, è stato presentato il ruolo
fondamentale del settore dell'edilizia nell'economia complessiva
della comunità valdostana, così come è nota l'attenzione che i
proprietari delle abitazioni tendono a rivolgere alla corretta
manutenzione della propria casa, e quindi come la casa sia cardine
della cultura economica del nostro Paese e della nostra
comunità.
Sicuramente parlare di misure di incentivazione dell'attività
edilizia, che sarà esattamente l'argomento all'interno di
quest'interpellanza, in un periodo come questo dove le misure di
superbonus
hanno quasi congestionato il settore, sembrerebbe
contraddittorio. In realtà io vorrei accompagnare una riflessione
dell'aula, ma soprattutto un suggerimento al Governo regionale, per
arrivare a una conclusione che invece ci porti a capire che è
esattamente in questi momenti che bisogna saper programmare, perché
nel momento in cui abbiamo la situazione di calo, in quel momento è
tardi. Quindi bisogna avere una visione e poter anticipare: questo
è il senso dell'amministrazione.
Le misure di superbonus hanno sicuramente congestionato e
occupato tanta parte dell'attività edilizia, però esistono
interventi che sono esterni all'attività di superbonus, perché noi
sappiamo che quest'attività ha riguardato macro interventi.
Esistono invece interventi che appartengono a una sfera decisamente
più ridotta, che sono gli interventi della manutenzione agli
stabili, addirittura della semplice riqualificazione
architettonica. Come appartenente alla categoria, voglio
riabilitare la visione dell'obiettivo di riqualificazione
architettonica, superando un certo dogmatismo di una
riqualificazione energetica.
Questa riqualificazione accade molto spesso in micro interventi,
in piccoli interventi, che presuppongono una scala economica più
contenuta. Questi mini interventi di piccola scala sono un segmento
tipico di un ceto medio, oltretutto, e sono alla portata di quel
particolare taglio delle nostre imprese edili che è un taglio
piccolo, è un taglio familiare, è un taglio di uno, due, tre
componenti, quindi è una micro imprenditoria edilizia, quindi
abbiamo degli interventi che rispondono esattamente alla maggior
parte del taglio del nostro tessuto imprenditoriale in ambito di
edilizia.
Entrando un po' più nello specifico, per capire dove vogliamo
andare a parare con questo suggerimento, noi sappiamo che ci sono
interventi manutentivi di natura ordinaria o straordinaria che
possono attuarsi nel concreto con impegni economici di modesta
entità. Entriamo esattamente a definire un
range
, possiamo
pensare compreso tra i 30 mila e i 50 mila euro di intervento.
Questo rappresenta un
target
di intervento e un target di
investitore che, diffuso a livello percentuale sul nostro tessuto
economico, diventa capace di creare una nicchia estremamente
importante di economia. Oltretutto, abbiamo detto che questo tipo
di interventi appartiene molto facilmente, per vocazione, per
naturale dinamica, a un target di proprietari, di investitori, che
hanno una disponibilità di reddito medio bassa e quindi la
capacità, la possibilità, di ricorso a un credito snello, adeguato,
interessante dal punto di vista delle condizioni, e parlo non solo
di un tasso di interesse ma anche di tempi di dilazione,
permetterebbe a questi proprietari di poter operare quegli
interventi di manutenzione fondamentali, come per esempio potrebbe
essere semplicemente il rifacimento di un tetto, come potrebbe
essere l'adeguamento di una riqualificazione architettonica del
proprio appartamento, anche una semplice tinteggiatura esterna.
Sono ovviamente dei casi che io cito a titolo di esempio, per
capirci di più.
Noi siamo perfettamente a conoscenza che esistono degli
strumenti regionali, che sono la legge n. 3 del 2013, la legge n.
13 del 2015, che contengono una serie di iniziative di
finanziamento, però si riferiscono sempre a interventi di maggiore
entità. Quindi non risultano lo strumento idoneo per questo tipo di
nicchia di interventi. Oltretutto, teniamo conto che con un range
di queste dimensioni, io non sono un economista, assolutamente,
però questo tipo di range permette anche la possibilità di
bypassare percorsi ipotecari e quindi snellire la possibilità di
credito ai beneficiari.
Alla luce di queste argomentazioni, riteniamo quindi che un
micro credito a tasso agevolato, con durata medio e lungo termine,
e con soglia contenuta al di sotto di un importo massimo di circa,
approssimativamente, in ipotesi di 50 mila euro, potrebbe
costituire un valido strumento finanziario per interventi di
manutenzione ordinaria e straordinaria nel settore della casa,
compatibili tra l'altro con quel segmento, ribadisco, delle aziende
edili della nostra regione, che ne rappresenta la maggior parte del
tessuto imprenditoriale. Alla luce di queste argomentazioni,
chiediamo al Governo regionale se si condividono i contenuti delle
riflessioni riportate e, in caso affermativo, quali siano le
intenzioni in merito all'avvio di formule di attuazione di misure
di microcredito a tasso agevolato con durata a medio e lungo
termine.
Presidente -
Risponde il Presidente della Regione.
Testolin (UV) -
Grazie collega per lo stimolo che trova
confronto in una relazione che evidentemente va ad analizzare
alcuni dei principi che lei ha già enunciato durante la
presentazione dell'interpellanza, sulla quale al termine farò
alcune considerazioni più puntuali.
Le vigenti disposizioni attuative della legge regionale 13
febbraio 2013 n. 3, "Disposizioni generali in materia di politiche
abitative"
,
prevedono la possibilità di richiedere mutui per
il recupero di immobili da adibire a prima abitazione del
richiedente o del suo nucleo familiare, per il recupero di
fabbricati situati in centri e nuclei abitati. In particolare, sono
finanziabili gli interventi di recupero primario, che consiste nel
recupero della funzionalità e della sicurezza dell'edificio,
interventi di recupero secondario, che consiste nel recupero della
totale agibilità e funzionalità della singola unità abitativa, e
gli interventi di recupero interno con il quale si intende un
insieme sistematico di opere eseguite all'interno dell'alloggio,
quali tramezzatura, impianti, pavimenti o piccole manutenzioni.
Per quanto concerne i mutui per il recupero di immobili da
adibire a prima abitazione del richiedente e del suo nucleo
familiare, non è previsto un limite minimo di spesa finanziabile,
ma solo un limite massimo pari ad euro 200 mila, e sono
ammortizzabili in un periodo compreso tra i 15 e i 30 anni.
Analogamente, per i mutui per il recupero di fabbricati situati nei
centri e nuclei abitati, è previsto un limite massimo di 300 mila
euro, ma nessun limite minimo di spesa da sostenere, e questi
ultimi sono ammortizzabili in un periodo compreso, anche in questo
caso, dai 10 ai 20 anni.
Con riferimento invece alle disposizioni dettate dalla legge
regionale 25 maggio 2015 n. 13, è previsto che la Regione conceda
mutui per la realizzazione di interventi di trasformazione edilizia
e di impiantistica nel settore dell'edilizia residenziale, che
comportino un miglioramento dell'efficienza energetica. L'ammontare
complessivo delle spese ammissibili per la realizzazione di tali
interventi deve essere compreso tra un minimo di 10 mila e un
massimo di 400 mila euro. La legge regionale n. 3 del 2013 al capo
III prevede poi la concessione di mutui agevolati per la
realizzazione di interventi di recupero edilizio privato sugli
immobili destinati ad abitazione anche non principale. In sede di
approvazione delle disposizioni attuative della legge, si è
ritenuto di non attivare tale misura al fine di non gravare sul
fondo di rotazione all'uopo costituito presso Finaosta, a scapito
degli interventi di acquisto o recupero di nuova costruzione
dell'abitazione principale, il cui numero è risultato,
dall'apertura dei termini per la presentazione delle domande che è
stato il primo luglio del 2022, di gran lunga superiore alle
aspettative, andando di fatto a erodere il fondo di rotazione in
misura tale da doverne prevedere il rifinanziamento;
rifinanziamento che peraltro vedrà il Governo attenzionare questo
tipo di problematica già nei prossimi mesi.
Con specifico riferimento all'indotto del settore edile, citato
nelle premesse dell'interpellanza, è interessante avere comunque
qualche numero che possa darci la fotografia della situazione
attuale. I dati economici riportano che, dopo la ripresa del 2021
con un più 20 percento, in termini reali anche nel 2022 l'edilizia
ha registrato una crescita del settore pari a circa il 12,1
percento. Nel 2020, anno della pandemia, il settore aveva risentito
di un calo del 6,2 percento, rispetto ad altri settori però molto
meno marcato.
Alla luce di quanto sopra esposto, si ritiene quindi che
esistano già degli strumenti finanziari per investimenti nel
settore dell'edilizia, finalizzati ad agevolare gli interventi
manutentivi, anche nel caso di impegni economici di modesta entità,
con riferimento agli ambiti prioritari dell'Amministrazione
regionale, prima abitazione, recupero di centri storici,
efficientamento energetico, e questi siano dunque esistenti e tutto
sommato adeguatamente attenzionati anche nel rimpinguo dei
finanziamenti necessari per accogliere tutte quelle che sono le
domande presentate. Pertanto non si ritiene al momento che una
nuova e diversa sovrapposizione a quelle sopra esposte sia da
intendersi cogente. Quello che sicuramente è ancora da valutare è
la possibilità - nel momento in cui ci fossero le avvisaglie o si
verifichi  un calo di quelle che sono le attività sul
territorio in merito all'andamento dell'industria edile - di
riattivare quel capo III della norma che prevede anche il recupero
e il sostegno per le abitazioni non principali, ridando nuovo
stimolo anche a quel tipo di attività.
Ma evidentemente questo, come gli investimenti o i sostegni agli
investimenti tramite dei finanziamenti, prevedono due fattori
essenziali. Uno, che è quello di collimare la tipologia del
prodotto finanziario che si vuole mettere in gioco con quelle che
sono le possibilità finanziarie, da una parte, e le opportunità
anche operative, dall'altra. Io mi permetto, in seguito alla sua
disamina molto articolata, di fare due tipi di considerazioni. Uno,
che gli strumenti presenti sul mondo finanziario, per andare a
sostenere questo tipo di iniziative, sono presenti e sul mercato
ordinario hanno dei tassi importanti, non sicuramente quelli dei
mutui dei fondi di rotazione previsti da queste due leggi che lei
conosce bene quanto me. Effettivamente il mutuo di suo ha una
criticità che, se vogliamo, è quella della complessità dell'accesso
e dell'immissione di ipoteca, ma diciamo che anche capitali
richiesti intorno ai 40-50-60 mila euro necessitano comunque di un
percorso di garanzia, un percorso di attenzionamento dal quale chi
eroga dei crediti non può esulare. Pensando poi che invece i
finanziamenti, così come concepiti, quindi con un qualcosa di più
snello, hanno anche delle durate molto inferiori rispetto a quelle
previste da un mutuo, io penso che a onor del vero gli strumenti
che l'Amministrazione regionale sta mettendo ancora a disposizione
e sui quali andrà ancora a riversare delle risorse, siano un
compromesso accettabile tra la durata, il tasso e la
complessità.
Penso che l'impegno che si può assumere è quello di rendere
disponibili il più possibile, con la maggior celerità possibile, le
risorse di questi fondi di rotazione, lavorare per un mantenimento
anche in questo contesto di tassi molto bassi, appetibili e a
sostegno di quelle che sono le esigenze della popolazione, e di
attenzionare quelle che possono essere all'interno di questi
strumenti le implementazioni per sostenere ancora di più, laddove
ce ne fosse bisogno, la ripresa o la continuità di attività del
settore edile.
Presidente -
Replica il consigliere segretario
Distort.
Distort (LEGA VDA) -
Grazie presidente Testolin per la
risposta, dalla quale ritengo che possiamo, con onestà
intellettuale, percepire entrambi che si è avviato un dialogo
sull'argomento, perché le risposte ritengo che non siano definitive
ed esaustive. Lei stesso, presidente Testolin, dice "Nel momento in
cui si genereranno delle avvisaglie, sarà estremamente importante
andare"
,
quindi questo significa che la comprensione degli
scenari comunque è condivisa.
Lo spirito di quest'interpellanza non è chiaramente esaurirsi in
sé stessa, ma esattamente questo tipo e quest'argomento fa sì che
quest'interpellanza diventi la prima puntata di un percorso di
dialogo tra l'opposizione e il Governo, costruttivo, finalizzato a
trovare la migliore forma e i migliori strumenti per sostenere
questo tipo di iniziative.
Effettivamente, prendo atto delle sue risposte e non sto a
replicare ai contenuti, quello che è sicuramente importante è
proprio che si trovino delle formule, che sia sempre vigile
quest'attenzione verso le necessità del territorio e che sia sempre
attiva la volontà di avere un'anticipazione delle situazioni
critiche. Questo è né più né meno che l'atteggiamento della
programmazione e questo è né più né meno quanto si aspetta la
collettività, la comunità valdostana, dal Governo che la sta
amministrando.
Questo è il mio augurio, che voi riusciate a essere all'altezza
delle risposte nei tempi corretti. Anticipo che questa è
semplicemente una prima puntata di un dialogo che avrà di nuovo
ulteriori momenti di discussione nell'aula.
