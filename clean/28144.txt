Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 142 del 13 luglio 1970 - Resoconto
OGGETTO N. 142/70 - Campionati mondiali di Bob 1971.
Concessione di un contributo nelle spese per il completamento della
pista di bob del Lago Bleu al Breuil.
Milanesio
(P.S.I.)
- Per oggi volevo essere breve
ma non ci riesco. Del resto sono argomenti scabrosi, e io voglio
ricordare al Consiglio che la Regione aveva posto la sua
candidatura per i campionati mondiali di bob 1971, aveva ritenuto
di porre questa sua candidatura per una ragione preminente, cioè
per due ragioni; la prima per dare lustro alla Federazione Italiana
Sport Invernali della Valle d'Aosta e per dimostrare che anche la
Valle d'Aosta era in grado di ospitare una importante competizione
quale poteva essere quella dei campionati di bob, la seconda era
quella di approfittare di questa manifestazione sportiva di rilievo
mondiale per trarre quei benefici pubblicitari turistici che ad
esempio sono stati peculiari della manifestazione dei campionati
mondiali di sci della Val Gardena dell'anno appena trascorso.
Evidentemente l'Amministrazione regionale doveva vincere non
pochi ostacoli per vedere affermata questa candidatura e venne
posto a St. Moritz, il 31 gennaio 1970, voglio dire il 31 gennaio
del 1969, venne posta a St. Moritz la nostra candidatura. La
candidatura passò perché venne appoggiata da tutti i paesi europei,
era contrapposta a Lake Placid degli Stati Uniti e a quella del
Giappone; passò proprio perché i paesi europei avevano interesse
che i campionati del mondo si tenessero in Europa per ragioni
logistiche, per non doversi trasferire negli Stati Uniti che era la
sede più probabile dopo Breuil-Cervinia.
Evidentemente, noi sapevamo fin dall'inizio che avremmo dovuto
affrontare delle spese per l'organizzazione di questo campionato
del mondo, però sapevamo che anche i contatti sono avviatissimi,
che da questa manifestazione la Valle d'Aosta in generale e la
Valtournanche, con i paesi del fondo valle, compreso St. Vincent in
particolare, ne avrebbero beneficiato sia per le presenze degli
accompagnatori degli atleti, degli spettatori, dei giornalisti, e
di tutti coloro che avrebbero seguito questi campionati del
mondo.
Non dimentichiamo che la televisione italiana ha già garantito
le riprese per i tredici giorni delle competizioni e che
televisioni straniere per esempio degli Stati Uniti e del Canada
hanno già chiesto l'esclusiva per la ripresa, per quanto riguarda
gli Stati Uniti d'America.
Si tratta di avere una gestione un pochettino abile di questo
campionato del mondo per poter usufruire anche di questi contributi
che in genere le grandi società mettono a disposizione sia in conto
materiali, soprattutto per quanto riguarda la possibilità di
concedere la pubblicità delle riprese televisive.
La Regione deve affrontare due ordini di problemi, il primo
consiste nel rendere agibile per un campionato del mondo la pista
di Breuil Cervinia, cioè in poche parole di completare in via
definitiva e ci tengo a sottolinearlo questa importante
attrezzatura che già è atta a ricevere delle gare di un certo
livello ma che non è adatta in questo momento a ricevere i
campionati del mondo.
Quindi un primo intervento in conto impianto che si aggira, si
sarebbe aggirato, a seconda di un impianto fatto dall'Ing. Galli
che è il progettista della nostra pista e che è il progettista
anche della pista di Sapporo, che dovrebbe aggirarsi sui 90
milioni.
Questa cifra ci ha spaventato e d'intento con il Comitato
Esecutivo del CONI in una riunione che abbiamo tenuto il 27 maggio
di quest'anno a Roma, abbiamo deciso di ridurre gli interventi
essenziali atti a consentire lo svolgimento di questo campionato
del mondo, di ridurre a questi interventi essenziali l'attività di
spesa in conto capitale, per cui abbiamo ridotto a lire 50 milioni
gli interventi che devono essere fatti sulla pista. Il Comitato, la
Giunta esecutiva del CONI ha concesso, ha deliberato di concedere
per questi lavori 20 milioni alla Regione Valle d'Aosta, cioè al
Comitato di gestione della pista.
L'Amministrazione regionale deve far fronte con gli altri 30
milioni, in questo modo noi possiamo consentire lo svolgimento di
questa importantissima competizione, la più importante,
evidentemente che si possa concepire in materia di bob.
Ora l'Amministrazione regionale chiede quindi che si conceda
questo contributo di 30 milioni per la sistemazione definitiva
della pista di bob, in vista dello svolgimento dei campionati
mondiali del 1971 della specialità.
Voglio far presente che per l'amministrazione di tali fondi si è
provveduto alla costituzione di un Comitato così composto: due
rappresentanti dell'Amministrazione regionale, un rappresentante
del CONI, un rappresentante del Comitato organizzatore dei
Campionati mondiali di bob, il progettista e direttore dei lavori,
il segretario generale del Comitato esecutivo e un rappresentante
del Comune di Valtournanche.
È chiaro che questo intervento non sarà il solo in conti
impianti, ve ne sarà un altro da effettuare per quanto riguarderà
l'organizzazione della manifestazione, comunque si tratta di
interventi che non dovranno superare a nostro avviso, per gli studi
che abbiamo fatto, almeno per quanto concerne l'onere della
Regione, ulteriori altri 20 milioni di lire.
In questo modo, con i contributi che verranno da Enti, da
Società e da privati, noi contiamo di poter organizzare questa
importantissima manifestazione che si potrà trasformare in una Val
Gardena della Val d'Aosta, se noi ne avremo la capacità, la
fantasia e la volontà.
Si tratta di un impegno, a mio avviso, molto importante che
dovrebbe vedere il Consiglio unanime e convinto dell'importanza di
questa iniziativa; perché è quel tipo di manifestazione, di
iniziativa che può consentire alla Valle d'Aosta di assurgere ai
livelli internazionali della cronaca e della cronaca sportiva in
questo caso, e quindi della conoscenza in tutto il mondo, perché
non dimentichiamo, ad esempio, quando si parla della Valle d'Aosta,
ben pochi sanno che è situata in Italia, molti pensano che per
esempio il Monte Bianco sia una cosa tipicamente francese, altri
pensano che il Cervino sia svizzero. Ebbene con una manifestazione
di questo tipo, situare anche geograficamente nella mente, nella
convinzione, nei possibili spettatori che saranno milioni, in tutto
il mondo, ebbene situare questa convinzione che la Valle d'Aosta si
trova proprio qui in Italia, e che è una Regione turistica, una
Regione alpina, una Regione che può ospitare diverse centinaia di
migliaia di turisti.
Questo tipo di manifestazione, noi pensiamo che sia la più
opportuna e la più importante.
Con queste considerazioni, proponiamo al Consiglio di approvare
questo stanziamento di trenta milioni da parte della Regione, che
affiancati ai venti del CONI consentirà la definitiva e sottolineo
definitiva sistemazione della pista del Lago Bleu.
Montesano (P.S.D.I.)
- Chi vuole intervenire. Consigliere
Germano.
Germano (P.C.I.)
- Ma io volevo dire che non puoi
cambiare la geografia, Milanesio, la vetta del Bianco in Francia e
la vetta del Cervino in Svizzera...la geografia resta quella.
Sulla questione, volevo dire questo che abbiamo fatto tante
discussioni per i dieci milioni, qui ne abbiamo trenta e io non
faccio discussioni perché concordo nel fatto che anche se non
interessano molta gente, le riprese televisive svolgono una
funzione di propaganda e così via.
Mi pare però che il CONI avrebbe potuto, con i miliardi che ha,
dare qualcosa di più e far pesare meno sulla Valle d'Aosta;
propongo che per il Comitato, per l'amministrazione di tali fondi
si faccia questa modifica: o aggiungere dopo due rappresentanti
dell'Amministrazione regionale di cui uno della minoranza o mettere
tre rappresentanti dell'Amministrazione regionale, di cui uno della
minoranza, in modo da garantire anche al Consiglio un controllo su
queste cose.
Pedrini
(P.L.I.)
- Concordiamo pienamente e anche
sull'impostazione data da Germano.
Milanesio
(P.S.I.)
- Io sono pienamente d'accordo
sull'immissione di un rappresentante della minoranza consiliare, in
questa Commissione, allora possiamo mettere tre rappresentanti
dell'Amministrazione regionale, con l'intesa che uno sia della
minoranza.
Per me va bene. Io penso che vada bene così. La democrazia a un
certo punto dovrebbe prevedere, tra parentesi quei due
rappresentanti dell'Amministrazione regionale non sono stati
nominati, quindi teoricamente potrebbe essercene uno della
minoranza. Concordo sui tre di cui uno della minoranza; quindi
modifichiamo su richiesta dei Consiglieri Germano e Pedrini "tre
rappresentanti dell'Amministrazione regionale di cui uno della
minoranza".
Montesano (P.S.D.I.)
- Allora io vorrei chiedere della
procedura per la nomina di questi rappresentanti, perché se è
pacifico che i rappresentanti della maggioranza vengono nominati
dalla Giunta, la scelta del rappresentante della minoranza, non so
se volete demandarlo alla Giunta così a suo piacimento, oppure
bisogna esprimerlo dal Consiglio regionale. Cosa dite. Bisogna
sceglierlo.
Chabod
(D.C.)
- Io volevo chiedere siccome l'ASIVA
in Valle d'Aosta, è il Comitato dello Sport... (
Montesano:
ma noi parliamo di bob) ...sì, ma dovrebbe entrare anche uno
dell'ASIVA nel Comitato, sarebbe anche giusto che l'ASIVA
c'entri.
Montesano (P.S.D.I.)
- Allora conclusioni?
Milanesio
(P.S.I.)
- Io volevo ricordare a Chabod
che ci sono due Comitati: uno è Comitato Organizzatore, presieduto
dal Presidente della FISI, quindi della FISI Nazionale che
comprende anche l'ASIVA, invece c'è un Comitato esecutivo che è
presieduto dal sottoscritto.
Ora, nel Comitato Organizzatore a me pare che vi sia già un
rappresentante dell'ASIVA, mi pare che sia nella persona di un
Ingegnere della Cogne, che adesso mi sfugge il nome, però non posso
garantirlo, io ho fatto in modo tale che ci sia un rappresentante
dell'ASIVA. Non so quale è il nome di questo rappresentante,
però.
Germano (P.C.I.)
- Il problema è del principio: che sia
la Giunta a nominare anche i membri di questo, ne nomina uno della
minoranza, per il fatto di garantire un certo controllo...
Tonino m'ha chiesto se non c'è niente da mangiare, ho detto
"no", e m'ha detto "non m'interessa".
Montesano (P.S.D.I.)
- Nomina la Giunta? Va bene.
Nessun altro intervento, allora passiamo ai voti.
Chi approva alzi la mano. Contrari? Astenuti? Il Consiglio
approva.
Si passa all'oggetto n. 20.
