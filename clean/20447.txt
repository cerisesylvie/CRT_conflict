Classificazione
INDUSTRIA
LAVORO



Oggetto del Consiglio n. 457 del 10 marzo 2004 - Resoconto
OGGETTO N. 457/XII - Situazione di crisi industriale e
occupazionale nella Regione. (Interrogazioni)
Interrogazione
Preso atto che la crisi del settore industriale della nostra
Regione ed, in particolare, della bassa Valle, ha coinvolto dopo la
FELETTI anche la ZINCOCELERE di Pont-Saint-Martin;
Tenuto conto che, in riferimento a tale ultima impresa, sono
a rischio 98 posti di lavoro;
Osservato che anche le organizzazioni sindacali (ultimamente
il S.A.V.T.) hanno espresso preoccupazione per la mancata
reattività dell'Assessorato all'Industria, che non riuscirebbe ad
intervenire tempestivamente per rispondere alle istanze del
settore;
Ritenuto opportuno avere informazioni circa l'attività
intrapresa dalla Giunta per scongiurare il rischio di
disoccupazione per i dipendenti della FELETTI e della ZINCOCELERE
di Pont-Saint-Martin;
il sottoscritto Consigliere regionale
Interroga
L'Assessore competente per sapere:
1) quali prospettive occupazionali sono prevedibili per i
lavoratori delle imprese industriali in crisi della bassa
Valle;
2) quali iniziative ha assunto la Giunta regionale, in
riferimento alle gravi difficoltà in atto;
3) cosa pensa dei giudizi espressi dal sindacato sull'attuale
stato di crisi del settore industriale nella nostra
Regione.
F.to: Curtaz
Interrogazione
Considerato che lo stato generale del settore industriale
valdostano continua a versare in una situazione di cronica
difficoltà economica, programmatica e strutturale;
Visto che, nonostante le ripetute rassicurazioni da parte
delle Istituzioni pubbliche competenti, in particolar modo la
dirigenza dell'Assessorato regionale all'Industria, è a tutt'oggi
difficile individuare in Valle d'Aosta autentici segnali di ripresa
del settore, anzi è semmai vero il contrario, come le note e
recenti vicende della Centrale del latte di Gressan, della Cogne,
della Tecnosystem, della Feletti e della Zincocelere ampiamente
dimostrano;
Preso atto del fatto che anche gli esponenti sindacali
valdostani dei diversi settori dell'industria hanno, da diverso
tempo a questa parte, espresso forti preoccupazioni, oltre che per
il settore nel suo complesso, anche per le sorti occupazionali
degli impiegati nel settore stesso, visto il perdurare della
crisi;
Preso atto altresì della recente dichiarazione del Direttivo
SAVT/Industria che ha affermato, in un comunicato stampa, che "il
livello di criticità raggiunto dal sistema industriale valdostano,
pur risentendo della congiuntura economica nazionale ed europea,
evidenzia pericolosamente un fattore endemico" e che tale
situazione è dovuta da una parte alla "presenza di una classe
imprenditoriale finora non in grado di proporre interventi
finalizzati a favorire il miglioramento della qualità del prodotto
e della professionalità, aspetti che consentirebbero di acquisire
maggior competitività commerciale" e dall'altra parte
"all'immobilismo in cui giacciono le parti in causa e alla mancanza
della dovuta reattività dell'Assessorato regionale all'Industria,
che non riesce ad intervenire con tempistiche adeguate alle
repentine istanze del settore";
Ritenuto urgente sostenere la richiesta, sollecitata a più
riprese, di effettuare al più presto un momento di confronto tra
tutte le parti in causa al fine di predisporre, una volta ascoltate
le proposte e le iniziative presentate dalle parti interessate, una
serie di interventi mirati a individuare soluzioni e alternative
alle molte problematiche che ostacolano, se non a volte
paralizzano, lo sviluppo dell'Industria valdostana;
i sottoscritti Consiglieri regionali
Interrogano
l'Assessore competente per sapere:
1) se ritiene opportuno organizzare un tavolo di
concertazione e di confronto sull'industria con la presenza di
tutte le forze sindacali, industriali, politiche che siano
disponibili, responsabilmente, a lavorare in modo propositivo al
fine di contribuire, con specifiche proposte e indicazioni, a
rilanciare e rivitalizzare il settore industriale
valdostano;
2) in caso di risposta negativa al punto precedente, quali
sono le motivazioni di tale diniego e quali sono le risposte che
ritiene opportuno dare alle sollecitazioni espresse dalle forze
sindacali valdostane;
3) se ritiene comunque importante, nel rispetto anche del
dialogo politico e del ruolo del Consiglio regionale, dare la
propria disponibilità nel convocare un Consiglio regionale
straordinario avente per oggetto la situazione dell'industria
valdostana, tenuto conto che è nell'interesse di tutti, maggioranza
e minoranza, agire al fine di salvaguardare e rilanciare il settore
industriale valdostano.
F.to: Lanièce - Comé - Viérin Marco - Stacchetti
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Vi ruberò qualche minuto, ma vorrei
delineare alcune linee di carattere generale, nel senso che, se vi
è un settore sul quale impatta l'andamento dell'economia globale,
quello è il settore industriale. Nell'ultimo periodo abbiamo visto
nel nostro Paese e anche a livello europeo dei segni di
indebolimento del settore industriale, alcuni parlano anche di
declino. Stiamo assistendo alla crisi della "Fiat", vi sono dei
segnali che vanno in direzione positiva, ma rimane sempre in
situazione di crisi; "l'Olivetti" è scomparsa anche dalla Borsa; la
"situazione Parmalat" la conosciamo. Vi è una situazione che nel
tempo ha visto un forte ridimensionamento, se non l'uscita del
nostro Paese dai settori dell'informatica, della chimica,
dell'aeronautica civili, dai cosiddetti "settori dell'high-tech".
Oggi vi è una situazione di trasferimento di produzioni, la
situazione della Cina attrae investimenti dagli Stati Uniti e
dall'Europa ed è di questi giorni la notizia di aziende italiane,
come "l'Alcatel", che si stanno spostando verso questo Paese.
Vi sono dei dati economici che ci dicono come, negli ultimi 5
anni, la crescita dell'Europa sia stata dello 0,7% in termini di
PIL rispetto agli Stati Uniti e come l'Italia abbia avuto una
crescita dello 0,5% inferiore a quella europea; l'Italia, quindi,
cresce meno degli Stati Uniti, ma anche meno della media europea.
Sono poi da considerare gli andamenti del cambio euro-dollaro e del
costo delle materie prime, leggiamo oggi il discorso delle benzine,
ma sappiamo che lo stesso discorso vale per altre materie prime e
un ultimo indicatore è quello che ci fornisce l'OCSE
(Organizzazione per la cooperazione e lo sviluppo economico che
raggruppa i Paesi industrialmente più avanzati) cioè, a fronte di
un indice in crescita dello 0,4%, l'Italia in questo stesso indice
arretra dello 0,3%, a fronte della crescita dello 0,6 della
Francia, dello 0,2 della Germania e dello 0,6 del Regno Unito. Un
Paese, che voglia affrontare i temi industriali, deve fare i conti
con l'innovazione, con la ricerca, con le infrastrutture e con i
servizi, quindi un'impresa capace di innovazione, un territorio che
sia favorevole allo sviluppo e, soprattutto, delle infrastrutture
adeguate e un'amministrazione, che sia in grado di rispondere alle
esigenze dell'impresa, necessita anche di avere servizi efficienti.
Notiamo che il nostro Paese, seguendo gli indici di competitività,
subisce dei progressivi arretramenti: siamo, a seconda degli
indici, intorno al 30°-33° posto e perdiamo posizioni ogni anno che
passa; questo perché il nostro è un Paese che non investe nella
ricerca, ad esempio si spende l'1% a fronte del 2,5% di altri paesi
europei, di una media europea del 3% e del 3,5% degli Stati Uniti.
Un'ultima rilevazione fatta dal "Center for european reform" - un
organismo utilizzato dal Primo ministro irlandese e dal Presidente
di turno dell'Unione europea - indica che l'Italia nei settori
della ricerca è uno dei paesi agli ultimi posti a livello europeo.
Ci troviamo quindi in una situazione di competitività del Paese che
non gode di una situazione positiva.
Il nostro Paese ha un ulteriore handicap: mentre altri paesi
europei hanno imprese di grandi dimensioni, le nostre industrie più
importanti, quelle rimaste, hanno dimensioni esclusivamente
regionali, con la caratteristica di essere un capitalismo
prevalentemente familiare, in cui il controllo dell'impresa è
prevalente sulla crescita dell'impresa stessa. Abbiamo inoltre un
sistema produttivo che negli anni ci ha fatto parlare di "piccolo è
bello", ma oggi vediamo che, proprio nei territori dove questo
slogan si era affermato, comincia ad essere meno bello; pensiamo al
nord-est. In Italia nel nostro apparato produttivo il peso della
piccola impresa con non più di 10 dipendenti è del 47%, contro il
22% della Germania e della Francia e il 27% della Gran Bretagna. Ci
troviamo quindi di fronte ad un apparato produttivo con una grossa
frammentazione, che non ha il ruolo trainante, dal punto di vista
dell'innovazione e della ricerca, rivestito in altri Paesi dai
grandi gruppi industriali. Se andiamo a vedere i brevetti, in
Europa vi sono 161 brevetti ogni milione di abitanti, in Italia ne
abbiamo 75, meno della metà.
Ci troviamo inoltre con un sistema industriale che, per una
parte, è un sistema maturo - auto, siderurgia -, con problemi di
riorganizzazione, e che, per l'altra, è un sistema nuovo che non ha
ancora avuto la possibilità di consolidarsi; sono caratteristiche
che ritroviamo anche nel nostro territorio. Questo per dire che ci
troviamo in una situazione in cui vi sono delle variabili esterne
ingovernabili a livello regionale, tenuto conto del fatto che ci
troviamo con un apparato industriale in cui vi è una significativa
presenza di produzioni nei settori maturi: la componentistica auto,
elettronica, settore elettrodomestici, la stessa siderurgia, con
imprese di piccole dimensioni e stiamo scontando le ripercussioni
che derivano dalla crisi dell'indotto "Fiat" e "Olivetti". Va
ribadito che il settore industriale nella nostra Regione ha
comunque un peso significativo: negli ultimi 5 anni il peso
dell'industria sul PIL regionale è stato superiore al 21% e il 25%
degli occupati (13.000 addetti) lavora nelle imprese industriali
(3.300 imprese).
Se prendiamo il periodo fra il 1998 e il 2002, l'industria ha
creato 600 posti di lavoro, oggi vi è un rallentamento, ma è stato
un settore che ha creato dei posti di lavoro definiti. Abbiamo poi
visto che nello stesso periodo le assunzioni nell'industria sono
state 1.500, nel settore dei servizi - un settore trainante a
livello regionale - sono state 2.000. Questo per dire come questo
settore stia ancora manifestando degli elementi di dinamicità,
anche se è vero che siamo in una fase di rallentamento. Se
prendiamo la situazione della cassa integrazione guadagni nel 2003,
vediamo che, rispetto al 2002, vi è stato un incremento della cassa
integrazione guadagni del 61%; è interessante però non solo
fermarci ai nostri dati, ma fare anche vedere dei dati comparativi.
Se prendiamo i dati della cassa integrazione ordinaria in Valle
d'Aosta, considerando il 2000 - tenete conto che su essa non pesa
l'alluvione, che è stata conteggiata l'anno successivo e sulla
cassa integrazione straordinaria -, fatta 100 la cassa integrazione
ordinaria del 2000, in Valle d'Aosta siamo al 68,3%, quindi vi è
stata una riduzione del periodo; nel 2002, fatto 100, questo indice
era del 41,4%. Indubbiamente, quindi, vi è stata una crescita, ma
siamo a livelli di cassa integrazione ordinaria inferiore al 2000.
Vi è stata una crescita della cassa integrazione straordinaria, che
però si condensa in due casi: "l'Elelys" e la ristrutturazione
"Olivetti", che si è esplicata l'anno scorso. Vi è poi
significativo il confronto con l'Italia nord-ovest; la gestione
ordinaria nello stesso periodo nell'Italia nord-ovest è raddoppiata
e questo vale non solo nel nord-ovest italiano, ma anche a livello
nazionale, dove i numeri sono praticamente simili. Ci troviamo
quindi in una situazione di rallentamento, che però comparata con
dati del nostro Paese… sono dei dati
sicuramente inferiori in termini di utilizzo della cassa
integrazione e la cassa integrazione è un indice di salute delle
imprese.
Per dare un ulteriore dato, è interessante sapere alle ore di
cassa integrazione quanti lavoratori sospesi corrispondono, cioè a
quanti lavoratori equivalenti corrisponde l'utilizzo della cassa.
Per quanto riguarda la cassa integrazione ordinaria dell'industria,
l'utilizzo della cassa equivale a 226 addetti, quindi la cassa
integrazione ha fatto sì che 226 persone fossero sospese dal
lavoro; per la cassa integrazione straordinaria, invece siamo a 98
lavoratori equivalenti. Sommando le due cose, considerando che
abbiamo all'incirca 6.000-6.500 addetti nel settore industriale in
senso stretto, il peso della cassa integrazione sull'insieme degli
occupati è del 2%. Questo è il dato al 2003 e, con l'avvio del
2004, non vi sono stati numeri che hanno modificato questo "trend".
Per avere ulteriori dati di riferimento sulla situazione, era stata
avviata - e intendiamo riavviarla in questo periodo - un'indagine
sulle imprese industriali regionali con più di 15 dipendenti: sono
circa 59 imprese e raggruppano 5.200 dipendenti, quindi un numero
molto prossimo ai 6.500 dipendenti del settore industriale.
Vediamo che, da questo punto di vista, abbiamo un settore
industriale regionale che è molto al di sotto rappresentato di
quanto non sia la media nazionale ed altre regioni del nord-ovest
ma, anche paragonandoci con le Province autonome di Trento e
Bolzano, abbiamo una presenza industriale che è quantitativamente
più bassa. Vediamo che la crescita del settore è in linea con
l'andamento dell'economia regionale, quindi il PIL regionale e la
crescita dell'industria si accompagnano, e che dopo il 2002 vi è
una riduzione occupazionale di circa il 4%. Un dato interessante,
che è venuto fuori anche nel corso della ricerca, è che vi è un
processo di qualificazione della manodopera, indice che queste
imprese cercano di qualificare la loro produzione.
Vi sono poi degli elementi di criticità: il primo è il costo
dell'accesso al credito. Le banche stanno attuando una stretta
creditizia nei confronti del settore produttivo ed è una questione
venuta fuori con forza anche nell'incontro che abbiamo avuto
giovedì scorso con l'Associazione valdostana industriali, dove
questo è uno degli elementi cardine con cui bisogna fare i conti.
Vi è un problema di andamento della domanda, che sicuramente, visti
i dati che dicevo prima, non è molto rassicurante e vi è una
situazione in cui è difficile accedere al credito e anche un
rallentamento degli investimenti.
Credo che ci troviamo di fronte a un bivio per quanto riguarda
il settore industriale: prima possibilità è quella di posizionarsi
su segmenti di mercato caratterizzati da bassi costi della
manodopera, da basso livello tecnologico, condizioni di lavoro non
particolarmente allettanti e un rispetto per l'ambiente
assolutamente non tenuto in considerazione - una soluzione che
comporterebbe nel medio periodo il declino e la delocalizzazione
verso paesi in cui il costo della manodopera è inferiore a quello
esistente nella nostra Regione -; vi è una seconda soluzione, una
cosiddetta "via alta" - chiamiamola così visto che siamo la Regione
delle alte vie -: posizionarsi su segmenti di mercato
caratterizzati da buona qualificazione della manodopera, da
innovazione tecnologica, da servizi di qualità, da beni pubblici,
dalla formazione, da interventi nella ricerca che consentano alla
nostra industria di mantenere un livello elevato nei livelli
competitivi. Quello che si è cercato di fare in questo periodo è
optare per questa seconda soluzione: la cosiddetta "via alta".
Si è voluto attivare un tavolo di concertazione con gli
imprenditori e le organizzazioni sindacali, gli ordini
professionali; un tavolo che si è concretizzato con il Patto dello
sviluppo del 2000, ma che ha visto degli interventi specifici per
quanto riguarda la crisi industriale sia l'anno passato che
precedentemente, soprattutto in relazione alla crisi della "Fiat" e
del settore dell'indotto "Olivetti" nella bassa Valle.
Si è intervenuti per incentivare gli investimenti e
l'innovazione, la legge n. 6 - recentemente approvata dal Consiglio
-, ma questa è una Regione che in 4 anni ha investito 15,5 milioni
di euro nella ricerca, una Regione che incentiva la certificazione
per quanto riguarda la qualità dei prodotti, la sicurezza,
l'ambiente. Vi sono interventi di riduzione del costo energetico,
ogni tanto vengono aziende a chiedere informazioni, la possibilità
di poter usufruire di costi energetici ridotti quasi del 15%
rispetto al territorio nazionale è un dato importante.
Si è cercato di intervenire anche sul piano delle
infrastrutture, una questione è quella relativa alla possibilità di
far accedere la Regione alle fibre ottiche: alla cosiddetta "banda
larga", che oggi arriva a Pont-Saint-Martin, ma che prossimamente
giungerà ad Aosta nell'area Cogne. Questo consente di far sì che in
Valle siano presenti contemporaneamente tutti gli operatori
nazionali e internazionali di telecomunicazioni - vale a dire
un'azienda in Valle potrà utilizzare "Colt", piuttosto di "Wind",
di "FastWeb", di "Telecom" -: si mettono in concorrenza questi
operatori… perché non basta avere le
fibre ottiche se poi, ad esempio, vi è la "Telecom" con il
monopolio! L'importante è potere, come succede nelle realtà più
dinamiche del nostro Paese, mettere in concorrenza gli operatori di
telecomunicazioni e questo è uno degli elementi per cui in Valle
d'Aosta si consoliderà l'attività della "Semagroup" di
Pont-Saint-Martin.
Si è poi operato sulla creazione della Chambre, come assegnare,
da una parte, un ruolo istituzionale alle imprese - quindi la
Camera di commercio -, ma, dall'altra, il fatto di avere un
osservatorio che ci dia non solo i dati dell'andamento
occupazionale, ma anche quelli degli andamenti economici, perché i
dati ISTAT nella nostra Regione… quando
sappiamo che sull'occupazione l'indice di approssimazione arriva
alle 500 unità, capite che avere 500 addetti in più o in meno in
Valle cambia completamente lo scenario; quindi abbiamo la necessità
di avere misurazioni specifiche.
Vi è poi il problema del miglioramento del sistema di istruzione
e formazione in cui l'università ha un ruolo cruciale, nel senso
che l'università e l'istruzione nel suo complesso sono fattori
determinanti dal punto di vista della competitività territoriale.
Ampi studi dimostrano che, dove vi è l'università, vi sono i più
alti livelli di reddito, la più alta percentuale di nuovi lavori e,
indubbiamente, vi sono migliori condizioni di sviluppo.
Si è operato sul piano della semplificazione amministrativa: dal
1998 al 2003 siamo passati da 1.902 leggi, che questa Regione aveva
nel 1998, a 850 di oggi e, se vi ricordate, nello scorso Consiglio,
solo per quanto riguarda il settore dell'industria e
dell'artigianato, abbiamo abrogato 27 leggi, che sono state
razionalizzate in un unico testo. Si sta operando per la
realizzazione dello sportello unico, della cosiddetta "RUPAR": la
rete telematica che collega tra di loro gli enti pubblici, ma che
deve essere aperta anche all'utilizzazione dei privati. Vi sono poi
degli interventi specifici di programmazione, uno di questi è il
Piano di politica del lavoro, di cui è stata definita la stesura,
adesso è al confronto con le parti sociali. È un terreno
interessante, soprattutto in un momento come questo, favorire
l'incontro domanda-offerta e soprattutto vedere quali sono le
esigenze di professionalizzazione dell'impresa. È stato
riprogrammato il POR per il 2004 e 2006, anche questo è un
intervento che consente alle imprese di migliorare le loro
performance dal punto di vista della qualificazione professionale.
Siamo in ritardo per quanto riguarda i centri per l'impiego, il
trasferimento delle competenze, ma queste sono competenze rispetto
alle quali, malgrado diverse sollecitazioni, lo Stato non ha ancora
inteso attuare il DPCM che è previsto dalla norma di attuazione
dello Statuto. Nel Piano di politica del lavoro si prevedono
interventi specifici, proprio in relazione alle questioni collegate
alla situazione di crisi, quindi si prevedono "task-force" per
affrontare crisi aziendali, percorsi professionalizzanti
personalizzati.
Si tratta poi - questo è un impegno che a breve verrà discusso
in Consiglio - di andare a definire il programma triennale di
sviluppo dell'industria e dell'artigianato, previsto dalla legge n.
6, che gli uffici stanno predisponendo, sapendo che tutte le
priorità - quelle che emergono da tutti gli interventi che vengono
fatti in relazione al miglioramento della competitività
territoriale - devono andare verso la direzione della ricerca,
dell'innovazione, della valorizzazione delle risorse umane e delle
infrastrutture.
Vi è la necessità di potenziare le cosiddette "agenzie di
sviluppo" che abbiamo anche in Valle: "Finaosta", "Centro
sviluppo", in modo che diventino un elemento di catalizzazione per
un allargamento della massa critica delle imprese, in quanto
abbiamo imprese di piccole dimensioni ed è necessario trovare delle
soluzioni affinché queste dimensioni possano crescere. Uno dei modi
per affrontare queste cose è sicuramente quello di utilizzare il
momento della concertazione come momento fondamentale del confronto
con le parti sociali perché, proprio a fronte di situazioni di
difficoltà, è importante che tutti siano coinvolti, ognuno con il
proprio grado di responsabilità, ma questo diventa un elemento
interessante. Sempre nell'ambito della predisposizione del Piano
per lo sviluppo dell'industria e dell'artigianato, è stato
sottoposto alle associazioni facenti parte del patto un
questionario, dove vengono identificati elementi di criticità ed
eventuali elementi positivi che la situazione attuale presenta e
rispetto ai quali si stanno elaborando le risposte. Il dato che sta
emergendo è che anche le associazioni imprenditoriali sottolineano
il ruolo delle fonti energetiche e una valutazione positiva delle
strumentazioni messe a disposizione delle imprese
dall'Amministrazione regionale. Indubbiamente viene sottolineato
l'elemento di criticità per quanto riguarda il discorso del
credito, viene rilevata la necessità di migliorare in termini sia
quantitativi, sia qualitativi le informazioni che devono essere
convogliate alle imprese. Le associazioni, quindi, chiedono di
svolgere un ruolo nel campo dello scambio delle informazioni.
Uno dei punti cruciali - ripeto - è questo del credito, sapete
che una delle conseguenze della riorganizzazione del mercato
bancario è stata quella di accentrare i centri di decisione fuori
della Valle. La Valle ha cercato, attraverso la creazione di un
polo creditizio, di dare una risposta alle imprese e vi è adesso
un'attenzione diversa del sistema bancario. "Unicredit" sta
organizzando i comitati sociali territoriali, che sono momenti di
confronto con l'imprenditoria a livello territoriale, perché si
sono resi conto che avere centri decisionali molto lontani
dall'impresa non è produttivo né per l'impresa, né per la banca. Da
questo punto di vista, quindi stiamo pensando anche a degli
strumenti che possano "intervenire", ovviamente compatibilmente con
le norme comunitarie, per quanto riguarda l'aumento dei mezzi
propri e la ricapitalizzazione dell'impresa; pensiamo a Basilea
2006, Basilea 2 indubbiamente comporterà delle valutazioni diverse
del credito assegnato alle imprese e quindi imprese, che sono sotto
capitalizzate, si troveranno in difficoltà. Esiste una normativa
europea che è disponibile per gli aiuti alle imprese in difficoltà,
però l'Italia non ha mai utilizzato tale normativa. Era uscita
un'intervista all'Amministratore delegato di "Sviluppo Italia" in
cui denunciava il fatto che, a fronte di interventi effettuati in
altri paesi europei - citava a tale proposito la Francia -, in
Italia questo strumento non è mai stato attivato. Gli strumenti che
avevamo nel passato - pensiamo alla GEPI e ad altre soluzioni che
andavano incontro alle crisi aziendali - non sono più in vigore.
Questo è un tema su cui dobbiamo ragionare, perché anche in Valle
abbiamo aziende che hanno mercato, quello che manca in situazioni
di crisi è un accesso al credito che consenta di acquistare materie
prime e pagare i dipendenti, altrimenti l'azienda va verso un
avvitamento e sono alcuni dei casi presenti in Valle, a partire dal
caso "Zincocelere".
Sapete che il settore industriale in Valle, escludendo il peso
di "Heineken" che, avendo la sede in Valle, ha una dimensione
oltrepassante i confini regionali, vede la compresenza di diverse
aree industriali: la siderurgia prevale con il 20%, i servizi della
cosiddetta "Information & Communication Technology",
rappresentata essenzialmente dalla "Atos Origin Sema", è il 19% del
settore, l'elettronica il 15%, l'energia il 14%, poi a scendere la
meccanica con il 13%, l'agroalimentare, il tempo libero con il 6%,
la plastica e i servizi alle imprese, l'editoria e il legno che si
situano fra 3% e 1%. Non abbiamo quindi un settore industriale in
cui vi sia un unico punto di riferimento, ma vi è una
differenziazione che in alcuni casi ci mette al riparo da una crisi
verticale in un unico settore.
Abbiamo alcune situazioni di crisi, veniva ricordata prima la
Centrale del latte; vi è il "problema Feletti" con il fallimento
dello stabilimento, l'azienda piemontese che ha manifestato la
propria intenzione di subentrare intende rinnovare la richiesta al
curatore fallimentare di subentrare nell'azienda. Questa mattina vi
è stato un incontro a Biella con il commissario che cura il
concordato preventivo della "Zincocelere" e in quella sede si è
convenuto, avendo avviato il tribunale la fase di concordato
preventivo, di garantire la continuità produttiva. Sulla questione
della CAS vi sono difficoltà per quanto riguarda la situazione
finanziaria dovuta prevalentemente all'andamento della crescita del
prezzo delle materie prime e alle note vicende ungheresi.
Per quanto riguarda il settore delle telecomunicazioni,
l'elemento positivo emerso è che la società "Atos Origin Sema" ha
deciso di concentrare le proprie attività, che attualmente sono
distribuite sul territorio del nord, quindi nel Piemonte e nelle
zone vicine, su Pont-Saint-Martin e ha chiesto di utilizzare lo
stabilimento ex "Akerlund". Si tratta di una società che ha una
dimensione internazionale, occupa in Italia 3.000 dipendenti ed ha
un fatturato di 300 milioni di euro, quindi un gruppo interessante
che consente di andare a recuperare una situazione che si
trascinava da tempo: l'utilizzazione dei capannoni ex "Akerlund".
La possibilità derivante da questo tipo di operazione è dovuta al
fatto che si può utilizzare fibra ottica da più operatori di
telecomunicazione a Pont-Saint-Martin; non vi fosse stata questa
opportunità, il panorama poteva essere diverso.
Mi si chiede anche cosa si dice rispetto ad alcuni giudizi
espressi dalle organizzazioni sindacali sull'operato
dell'Amministrazione regionale. Mi rifarei all'accordo fra
Confindustria e le organizzazioni sindacali del 2003, accordo
legato al rilancio del settore industriale italiano a fronte di
rischio declino. Le priorità che vengono individuate in
quell'accordo sono quelle della ricerca, dell'innovazione, della
formazione e della valorizzazione delle risorse umane e delle
infrastrutture. Credo che su questo terreno l'azione che è stata
portata avanti dall'Amministrazione regionale sia andata in questa
direzione. Nei prossimi giorni le organizzazioni sindacali terranno
una riunione unitaria per fare una valutazione sull'andamento del
settore industriale, mi permetto di dire che, qualora vi siano
proposte e suggerimenti su come muoverci, vi è la massima
disponibilità di questa Amministrazione ad affrontare questi
temi.
Il 23 vi sarà una riunione del Patto per lo sviluppo in cui
verrà affrontato il Piano di politica del lavoro e insieme a questo
le questioni legate alla crisi del settore industriale. Credo che
la Regione si sia mossa per tempo, cercando di dotarsi di strumenti
che possono essere efficaci in una situazione di questo genere, per
cui, da questo punto di vista, ritengo che non vi sia stato
immobilismo da parte di questa Amministrazione, anche perché, se
dovessimo fare qualcosa di più, sarebbe andare alla gestione
diretta delle imprese, cosa che non è all'ordine del giorno, né
auspicata da nessuno all'interno di questa aula.
Vi è poi il problema di una richiesta di concertazione e di
tavoli di confronto; come ricordavo prima, abbiamo in Valle un
modello di concertazione che ha radici lontane nel tempo, ma che ha
avuto un accordo nel 2000, che vede la presenza attorno allo stesso
tavolo dell'Esecutivo regionale, delle associazioni
imprenditoriali, dei sindacati e delle organizzazioni
professionali. È in previsione un allargamento del tavolo
all'università, al settore bancario e al terzo settore. Il modello
utilizzato in Valle, che riprende quello utilizzato a livello
nazionale ed europeo, non prevede la presenza delle forze politiche
al suo interno, anche perché sono altri i modelli che in passato
hanno visto la presenza delle forze politiche a tavoli di questo
genere. Erano dei modelli che si riferivano in un'altra fase
politica a momenti di consociativismo, che credo gli stessi
proponenti non intendano riproporre come un momento di innovazione
nelle relazioni nella nostra Regione; per cui ritengo che il
modello di concertazione, così come costituito in Valle, sia un
modello operante non solo qui, ma anche all'esterno e, proprio per
evitare i rischi in cui siamo incorsi in passato, penso che vada
mantenuto.
Per quanto riguarda la richiesta di un Consiglio regionale
straordinario, i dati che ho illustrato indicano degli elementi di
criticità e di preoccupazione, ma siamo ben lontani dai periodi in
cui si convocavano i Consigli regionali straordinari in fabbrica,
ricordo quelli alla Cogne e alla "Ilssa Viola", ma allora eravamo
di fronte alla chiusura di interi stabilimenti, con perdita di
migliaia di posti di lavoro. Vi è stato nell'ultimo periodo un calo
di occupazione, che non arriva però al 5%, si è fermato al 4%; la
cassa integrazione interessa il 2% dei lavoratori del settore
industriale; abbiamo una disoccupazione del 3,5%. La nostra Regione
ha realizzato gli obiettivi previsti dalla strategia europea per
l'occupazione indicati dalla Conferenza di Lisbona per il 2005,
quindi abbiamo anticipato gli indicatori europei. Il contesto,
quindi, è diverso e non ritengo che vi siano oggi le motivazioni
per convocare un Consiglio regionale straordinario sull'industria.
Ritengo però giusta la richiesta di un coinvolgimento del Consiglio
su questi temi, anche perché vi saranno due appuntamenti a breve:
il Piano di politica del lavoro - vi sarà un momento di confronto
in quest'aula sul merito delle soluzioni che si intendono proporre
per le politiche del lavoro in Valle, che avranno delle conseguenze
sui diversi settori produttivi -; il Piano triennale per le
attività produttive, in fase di realizzazione - che dovrà essere
discusso in quest'aula, e quella sarà l'occasione per valutare la
situazione del settore, per vedere lo stato di attuazione degli
interventi in atto, per indicare quali linee si intendono
perseguire per lo sviluppo del settore e quant'altro sarà
necessario per affrontare questo tema -; per cui credo sia più
produttivo da questo punto di vista che il Consiglio "affronti" su
temi specifici delle soluzioni rispetto a un problema che deve
essere seguito con grande attenzione. Condividendo la
preoccupazione del Consiglieri interroganti, sottolineando il fatto
che vi è una situazione del settore industriale che presenta degli
elementi di criticità, ma in cui vi sono degli imprenditori che
hanno voglia di ampliare le loro aziende, ribadendo che non vi è
alcuna intenzione, né da parte del sottoscritto, né da parte
dell'Esecutivo, di sottrarsi al confronto in aula e in commissione,
proporrei, oltre ai temi specifici - Piano di politica del lavoro e
Programma per le attività produttive -, la massima disponibilità
personale a fare degli approfondimenti specifici in commissione su
questo tema, come era stato fatto sulla questione della "Cogne
Acciai Speciali" quando si è verificato il problema.
Mi scuso per la lunghezza della risposta, ma credo ne valesse la
pena. Ringrazio per l'attenzione e, come dicevo, do la massima
disponibilità per approfondire una questione verso la quale mi pare
che i proponenti manifestino grande attenzione, in quanto è uno dei
temi di sviluppo importanti di questa Regione, quindi li ringrazio
per le interrogazioni presentate.
Presidente - La parola al Consigliere Curtaz.
Curtaz (Arc-VA) - Vista l'ora, ci saremmo aspettati che
l'Assessore ci servisse un aperitivo, invece ci ha servito una
tazza di camomilla, cercando di sfibrarci con una serie di dati
senz'altro interessanti, ma che vanno al di là del modesto
contenuto delle nostre iniziative, che erano molto più specifiche,
dettagliate e particolari.
In questa ampia disamina l'Assessore ha toccato dei punti
generali sicuramente importanti, per larga parte condivisibili,
anche se su alcune valutazioni avrei delle perplessità, ma non
posso, anche per il tempo a disposizione, mettermi a discutere di
tutte le questioni generali e particolari trattate dall'Assessore.
Mi limito a fare un'osservazione: secondo me, da parte
dell'Assessore, è mancato anche un minimo cenno autocritico, ha
riconosciuto un momento di difficoltà dell'industria in Valle
d'Aosta ma, in buona parte del suo intervento, ha cercato di
dimostrare che la situazione non è così grave e, soprattutto, meno
pesante rispetto a quella che si registra a livello nazionale,
quasi valesse il principio del "mal comune, mezzo gaudio" o che
fosse più interessante guardare alle disgrazie che avvengono fuori
dai confini regionali, piuttosto che alle nostre difficoltà.
Secondo noi - senza avere la pretesa di dare in questa sede delle
soluzioni o di formulare delle proposte risolutive rispetto alla
complessità dei problemi -, una riflessione sulla politica
industriale in questa Regione va fatta a tutti i livelli. Direi
che, per certi versi, l'Assessore l'ha iniziata a fare con tutte le
argomentazioni esposte, però quella dell'Assessore è stata
un'analisi approfondita, ma viziata, dal suo punto di vista
legittimamente, dalla necessità di difendere il suo operato
recentemente attaccato piuttosto severamente, in maniera
sorprendente: erano tanti anni che non si sentiva il sindacato
essere così critico nei confronti del Governo regionale. Vi era
quindi questo "fil rouge" che ha caratterizzato questa sua ampia
riflessione.
Pur essendo parzialmente insoddisfatto sulla mancata risposta
specifica alle nostre domande, penso di poter dire che accogliamo
l'invito dell'Assessore di approfondire ancora questi temi, in modo
particolare quando verrà presentato alla attenzione di quest'aula
il Programma triennale di sviluppo delle attività produttive,
perché anche noi riteniamo che questa sia la sede più opportuna per
dibattere. Credo che su questa vicenda tutti ci dobbiamo
interrogare e cercare di mobilitare le istituzioni, le forze
politiche, le organizzazioni sindacali, direi tutte le intelligenze
di questa Regione, per trovare le soluzioni più adeguate per un
rilancio di un settore industriale in crisi perché, al di là dei
"grossi" dati, lo stesso svolgimento oggi del Consiglio regionale,
in cui si devono discutere iniziative concernenti difficoltà
riguardanti una serie di industrie con dei numeri relativamente
piccoli sul piano generale, ma significativi per una Regione
piccola come la nostra… richiedono una
mobilitazione delle intelligenze da parte di tutti gli operatori e
di coloro che sono interessati al settore.
Presidente - La parola al Consigliere Lanièce.
Lanièce (SA) - Lo scopo della nostra iniziativa è proprio quello
di portare in aula il dibattito sulla grave crisi dell'industria.
Da quanto ha detto l'Assessore, oltre a spiegare quello che è stato
fatto, emerge che vi è stata una mancanza di confronto nel settore
industriale perché, se è vero che nel 2000 è stato fatto un patto
per lo sviluppo, ed è iniziata questa concertazione che oggi
richiamiamo a forte voce, di fatto questa concertazione non ha
portato a dei grandi risultati se oggi siamo in questa situazione,
per cui l'allargamento di questo tavolo di confronto è una cosa
evidente, lapalissiana: se vi è già un "tavolo" che ha lavorato dal
2000 ad oggi e questi sono i risultati, forse bisogna aggiungere
qualcosa a quel "tavolo". Tutti quanti abbiamo a cuore il rilancio
del settore industriale e questo può avvenire attraverso una
modifica di quanto è stato fatto finora; se questo "tavolo" non
funziona così bene, occorre integrarlo, rafforzarlo, e ben venga
l'integrazione a cui ha accennato l'Assessore, ma anche le forze
politiche possono dare dei contributi dato che è interesse di tutti
salvaguardare il settore.
L'altra cosa da evidenziare è la mancanza di dati, visto che in
questi anni le varie forze politiche di minoranza hanno presentato
delle interrogazioni di fronte alle quali i dati forniti non erano
mai precisi. È possibile che, in una realtà dove vi sono 59
imprese, non si possano avere dei dati "precisi alla virgola"?
Questa mancanza di dati riguarda non solo l'industria, ma tutti i
settori in Valle d'Aosta. Siamo in 112.000, possiamo avere dei dati
precisi su tutti gli argomenti, invece ogni volta che si chiede
qualcosa, si risponde: "l'ISTAT dice questo, però l'ISTAT ha questi
margini". Ma allora perché non monitoriamo i dati? Altrimenti su
tutti i problemi saremo sempre a studiare dei dati che, a seconda
di chi li discute, non sono del tutto corretti; andiamo a fondo
invece, perché è proprio con dei dati precisi che possiamo mettere
in campo delle politiche adatte per affrontare i problemi! Ripeto:
59 imprese sono pochissime, si può fare un'analisi dettagliata in
modo da poter capire cosa non funziona e cercare di cambiare e di
rilanciare l'industria valdostana.
La richiesta di un Consiglio straordinario serviva per
dimostrare che tutto il Consiglio regionale, non solo il Governo
regionale, ma tutti quanti si vogliono assumere le proprie
responsabilità. Sarebbe molto comodo, dal punto di vista politico
della minoranza, dire: "se va male l'industria, è colpa del
Governo". Sarebbe un atteggiamento forse funzionale alle forze di
minoranza, ma noi siamo seri, cerchiamo di essere costruttivi,
vogliamo discutere il problema per dare il nostro contributo, per
questo abbiamo espresso la volontà di effettuare un Consiglio
straordinario su questo tema. Il fatto che si possa discutere
comunque è sempre positivo, però deve essere compreso che la
minoranza non vuole additare l'Assessore come il solo responsabile,
ma intende dare il proprio contributo: però dobbiamo far parte di
questo tavolo di concertazione, altrimenti non potremo dire
niente.
Riteniamo che questo sia un momento molto difficile per
l'industria valdostana e tutti vogliamo dare il nostro contributo,
ma dobbiamo essere sentiti, altrimenti rischiamo di fare delle
iniziative singole in Consiglio, dove il singolo consigliere si
interessa di un certo argomento. Occorre maggiore concertazione e
questo è un segnale di grande disponibilità da parte delle forze di
minoranza che spero il Governo regionale voglia accogliere. Ben
venga quindi un confronto, ma vi deve essere la volontà, altrimenti
fra qualche mese saremo qui a parlare di altre imprese che hanno
chiuso. In questa direzione mi auguro che la nostra richiesta venga
recepita e che, almeno nella commissione competente, si voglia
approfondire questo problema, tenendo in considerazione le proposte
che verranno dalle forze politiche, ma anche dalle associazioni e
dai sindacati, visto che il 12 marzo vi sarà una riunione unitaria
dei sindacati dove verranno presentate delle precise proposte.
