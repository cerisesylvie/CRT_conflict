Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 135 del 15 ottobre 2003 - Resoconto
OGGETTO N. 135/XII - Situazione finanziaria della Centrale
laitière d'Aoste. (Interpellanza)
Interpellanza
Appreso in occasione dell'ultimo Consiglio regionale, dal
neo-Assessore all'Agricoltura, che la società cooperativa che
gestisce la "Centrale Laitière d'Aoste" versa in stato di
difficoltà, tanto da renderne possibile la messa in
liquidazione;
Ricordato che l'ABIT acquistò la "Centrale Laitière" dalla
FINAOSTA S.p.A., obbligandosi a pagare ratealmente il prezzo
pattuito;
Osservato inoltre che la medesima ABIT ha occupato ed occupa
immobili di proprietà della Regione Autonoma Valle d'Aosta;
i sottoscritti Consiglieri regionali
Interpellano
l'Assessore competente per sapere:
1) se i ratei relativi al prezzo pattuito fra FINAOSTA e ABIT
al momento dell'acquisto della Centrale Laitière sono stati onorati
o meno (ed, eventualmente, in che misura);
2) se i canoni di locazione dell'immobile di Gressan di
proprietà regionale sono stati saldati o meno (ed, eventualmente,
in che misura);
3) in caso di mora dell'ABIT, quali iniziative sono state
intraprese per il recupero delle somme di competenza della FINAOSTA
e quali intende assumere la Giunta per il recupero dei crediti
della Regione.
F.to: Curtaz - Squarzino Secondina
Presidente - La parola al Consigliere Curtaz.
Curtaz (Arc-VA) - L'Assessore Vicquéry è già scappato? Perché,
viste le dichiarazioni dell'altra volta, pensavo che fosse scappato
su questo tema? Peraltro, non vi è molto da scherzare su questo
tema, perché volevo proprio partire da una premessa: sono rimasto
sorpreso dalle dichiarazioni fatte lo scorso Consiglio
dall'Assessore Vicquéry, non per il merito di quanto detto - era 1
anno e mezzo o 2 che noi, da questi banchi, additati come
Cassandre, dicevamo queste cose -, ma perché l'atteggiamento della
Giunta rispetto a questo problema è cambiato di 180 gradi in
coincidenza con il momento elettorale. Vi è un confine in questa
vicenda: quello che si diceva prima delle elezioni e quello che si
è detto dopo le elezioni.
Non voglio fare una cosa antipatica - ogni tanto qualche collega
lo fa -: andare indietro a leggere nelle resocontazioni cosa ci
veniva risposto quando noi - allarmisticamente, secondo la Giunta -
ponevamo queste questioni. Si diceva che andava tutto bene, che era
tutto sotto controllo, che non c'erano inadempimenti; anzi, mi
ricordo ancora abbastanza recentemente? non so se c'era anche
l'Assessore Marguerettaz a mangiare il gelato davanti alle
telecamere del TG3 per dimostrare che, avviando la produzione del
gelato, la Centrale laitière avrebbe avuto un ulteriore sviluppo
con benefici occupazionali per la nostra Regione.
Riguardo alla materia in questione, che la Giunta ha trattato
con sufficienza e rassicurando - forse perché vi era l'imminenza
delle elezioni e quindi non bisognava dire in giro quali erano le
condizioni "dell'Abit" -, improvvisamente, è cambiato il "clima" e
abbiamo sentito lo scorso Consiglio l'Assessore Vicquéry parlare di
una situazione drammatica, situazione che personalmente conoscevamo
già, perché avevamo degli elementi che ci avevano fatto preoccupare
e ci avevano indotto a proporre qui diverse iniziative.
Chiediamo però all'Assessore Marguerettaz alcune cose specifiche
perché, nel corso delle nostre innumerevoli iniziative sul tema,
abbiamo scoperto che "l'Abit" è insediata nello stabilimento di
Gressan, di proprietà regionale, senza un contratto di locazione: è
stata pattuita la stipulazione di accordo però questo contratto,
per ragioni anche di carattere edilizio-burocratico, non è stato
mai formalizzato e nel frattempo "l'Abit" occupa lo stabilimento di
Gressan senza sborsare un euro. Questo quindi è il primo oggetto
dell'interpellanza, cioè vogliamo sapere se, dopo ormai oltre 2
anni - siamo a 2 anni e mezzo dall'insediamento "dell'Abit" -, dopo
che la convenzione è scaduta - perché, se non ricordo male, la
convenzione fra la "Finaosta" e "l'Abit" è scaduta a fine aprile
2003 -, si ha qualche notizia sul contratto di locazione e sui
canoni. Questo è un inadempimento nei confronti
dell'Amministrazione regionale.
Vi è un altro punto che sarebbe interessante capire: se vi è
anche un inadempimento, questa volta nei confronti della
"Finaosta", per quanto riguarda i ratei di acquisto, perché ricordo
- e non vorrei ricordare male - che "l'Abit" acquisì la Centrale
laitière per una certa somma attraverso modalità di pagamento
pattuite ratealmente. Bisognerebbe capire quindi se questi ratei
sono stati regolarmente pagati e in quale misura.
In base all'esito della risposta che ci vorrà dare l'Assessore,
ovviamente faremo le nostre valutazioni, anche in riferimento alle
iniziative eventualmente assunte dall'Amministrazione per
recuperare i propri crediti, che sono di una certa consistenza.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ringrazio il Consigliere Curtaz per
l'interpellanza, che permette di ricostruire tutta una serie di
passaggi riguardanti la società della Centrale laitière.
La prima domanda, relativa ai ratei, credo che si fondi su
notizie o comunque su dati che non corrispondono alla realtà, nel
senso che il prezzo pattuito era da pagare in un'unica soluzione,
per cui non esistono ratei. "L'Abit" comprò il pacchetto azionario
dalla "Finaosta" in un'unica soluzione e pagò tutto subito, il
pagamento non era un pagamento rateale, per cui non esistono
debiti. Il rapporto "Finaosta"-"Abit" quindi rimase aperto non
tanto per dei debiti, ma per dei rapporti esattamente contrari,
dove l'acquirente, quindi "l'Abit", chiedeva delle garanzie qualora
fossero insorte sopravvenienze riconducibili con il criterio della
competenza a periodi antecedenti l'acquisto. È esattamente il
contrario quindi: vi era nel compromesso e nel contratto successivo
una garanzia opposta.
Per quel che concerne i canoni di locazione dell'immobile,
evidentemente questo è un immobile di proprietà regionale e insieme
ad altri immobili di proprietà regionale che hanno avuto una serie
di vicissitudini? su questo tema gli uffici stanno proseguendo
un'attività di regolarizzazione per quanto riguarda i canoni; da
ciò ne discende che, non essendo sottoscritto il contratto, non si
può avere la pretesa di farsi pagare. Ricordo - ma non vorrei che
qui si stigmatizzasse - che questo non esime la società a pagare la
locazione, né di meno a mettere nel proprio bilancio con il
criterio della competenza dei costi relativi alla locazione,
indipendentemente dalla sottoscrizione del contratto. Sono quindi
canoni dovuti per cui si attende la definizione contrattuale per
poter regolare dal punto di vista finanziario l'operazione.
L'ultima domanda a questo punto ha già una risposta, perché mi
si chiede
"in caso di mora dell'ABIT, quali iniziative sono
state intraprese per il recupero delle somme di competenza"
:
non essendoci mora, non essendoci una scadenza che non è stata
rispettata, quindi non vi sono crediti scaduti che necessitano di
un'azione legale o comunque coercitiva per farsi pagare.
Ripeto: per quanto concerne il secondo punto, gli uffici stanno
lavorando su questo tema insieme a tutta un'altra serie di
contratti per la loro definizione.
Presidente - La parola al Consigliere Curtaz.
Curtaz (Arc-VA) - Scinderei la risposta dell'Assessore in 2
parti: l'una, rispetto alla quale esprimo soddisfazione per il
chiarimento e l'altra per la quale come minimo esprimo
costernazione.
L'Assessore mi ha ricordato, ne prendo atto, che il pagamento di
Centrale laitière da parte "dell'Abit" avvenne in un'unica
soluzione, quindi sotto questo profilo non vi è inadempimento
contrattuale. Rispetto al secondo problema, quello del pagamento
dei canoni di locazione, mi ha detto che, a suo giudizio, non vi
sarebbe morosità perché non è stato ancora formalizzato il
contratto di locazione. Adesso non voglio scomodare principi
civilistici, perché non è questa la sede, però mi chiedo e le
domando - anche se lei potrebbe essere fra i meno colpevoli di
questa situazione, essendo in Assessorato da pochi mesi - come è
possibile che dal 1° aprile - che in genere è un giorno di scherzi
- del 2001 "l'Abit" non paghi alla Regione un euro di canone di
locazione? Non stiamo parlando di 2 o 3 mesi per formalizzare un
contratto, stiamo parlando di qualcosa come 30 mesi, 2 anni e
mezzo, penso che sia una cosa vergognosa! Non si può dire che non
vi è morosità perché noi non abbiamo fatto la locazione! Mi viene
da dire che allora ciascuno di noi potrebbe occupare qualche
stabile della Regione e aspettare 2 o 3 anni affinché qualche
funzionario mi dica di sottoscrivere un contratto e di cominciare a
pagare!
È ben vero che lei ha detto che, una volta redatto il contratto
- speriamo prima della fine di questa legislatura -, "l'Abit" sarà
tenuta a pagare il dovuto, però io collego il suo ragionamento con
quello che il suo collega Vicquéry ha fatto la volta scorsa dicendo
che "l'Abit" è in una situazione traballante. Non so se la Regione
recupererà questi soldi, come e quando li recupererà e se non vi
saranno responsabilità da parte di chi ha gestito questa faccenda,
perché posso capire un "tempo fisiologico" necessario a sistemare
alcune questioni di carattere edilizio-urbanistico - già citate
all'epoca come questioni da risolvere - ma, dopo 2 anni e mezzo, mi
sembra che sia una cosa inaudita, che sia una questione - mi
verrebbe da dire - da "regione di altre parti d'Italia", perché mi
sembra grave che non si stipuli un contratto dopo un tale lasso di
tempo!
Assessore, noi la invitiamo a risolvere in fretta questi
problemi, che non saranno gli unici, perché parleremo ancora della
centrale, degli errori dei suoi predecessori, discuteremo ancora
degli errori macroscopici della "Finaosta", perché ricordiamoci che
"l'Abit" venne scelta a seguito di una selezione fatta dalla
"Finaosta". Se questi erano i più affidabili, chissà quelli che
sono stati scartati dalla selezione!
Ricordiamoci che avremo il problema del marchio, che è un
problema fondamentale. La Regione, attraverso la "Finaosta", quando
cedette le sue quote azionarie della centrale, cedette il marchio,
la "cosa" di maggior valore dell'azienda, perché si tratta di un
marchio che può essere valorizzato. Ci siamo trovati invece nelle
scatole di quel marchio il latte piemontese e oggi ci troviamo una
Centrale laitière senza latte valdostano e, come Valle d'Aosta,
senza marchio. Questo è il riassunto di un'operazione che era stata
"venduta" all'opinione pubblica e a noi come un'azione di rilancio
della Centrale laitière.
Credo che, relativamente a tutti questi temi, da parte vostra ci
dovrà essere attenzione e l'individuazione di una soluzione, mentre
da parte nostra non vi è dubbio che riprenderemo la problematica,
perché è necessario risolverla per questioni di carattere
occupazionale e perché vi sono tutti gli spazi affinché la Regione
Valle d'Aosta commercializzi i propri prodotti valorizzandoli,
ritenendo che vi sia sempre più l'esigenza di un nostro mercato
locale, caratterizzato per la sua tipicità, per la salubrità,
eccetera. Se così non fosse, vorrebbe dire che stiamo prendendo una
strada che va in senso opposto alle esigenze della nostra economia,
ma credo anche a delle nuove opportunità di mercato.
