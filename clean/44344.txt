Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 1388 del 23 marzo 2022 - Resoconto
OGGETTO N. 1388/XVI - Interrogazione: "Verifica della piena
disponibilità giuridica dei mezzi previsti ai fini dell'esecuzione
del nuovo contratto di trasporto per disabili 2021-2026".
Bertin (Presidente) -
Punto n. 11. Risponde il Presidente
della Regione.
Lavevaz (UV) -
Come dice il titolo, parliamo di contratto
di trasporto per i disabili e si chiede nello specifico se gli
appaltatori si siano dotati, come da disciplinare, della piena
disponibilità giuridica dei mezzi. Su questo punto gli uffici del
Dipartimento trasporti segnalano che l'articolo 10 del contratto,
firmato tra le parti in data 18 ottobre 2021, prevede che il
gestore, a partire dal 1° marzo 2022, abbia la piena disponibilità
giuridica di almeno trentaquattro mezzi, dei quali almeno
ventisette attrezzati per il trasporto di disabili in carrozzella e
tre abilitati a trasportare più di quindici soggetti
contemporaneamente, anch'essi attrezzati per il trasporto disabili
in carrozzella. L'aggiudicatario ha quindi offerto un numero di
veicoli attrezzati superiore rispetto al bando di gara, cioè
ventisette in luogo di ventitré. Ad oggi il gestore ha la piena
disponibilità giuridica di trentacinque mezzi di cui tre in
subappalto, dei quali ventinove attrezzati per il trasporto delle
carrozzelle e tre abilitati a trasportare più di quindici soggetti,
in ottemperanza di quanto previsto dal contratto di appalto.
Si chiede poi "se le segnalazioni citate in premessa
corrispondono a verità". L'articolo 10 del contratto di servizio
prevede che tutti i mezzi con piano di imbarco superiori a 30
centimetri devono essere dotati di apposita pedana, fissa o
retrattile, per agevolare la salita sul mezzo. Il giorno in
questione, il 7 marzo 2022, gli uffici competenti hanno ricevuto
una segnalazione da parte di un utente in merito alla mancanza
della pedana laterale su un mezzo in servizio rivelatosi
appartenere, a seguito di verifiche, ad Arriva Italia S.r.l.. Il
giorno successivo il Dipartimento Trasporti ha chiesto al
raggruppamento di imprese chiarimenti in merito al rispetto della
misura prevista dall'articolo 10, comma 3, del contratto sui mezzi
in servizio, pena l'applicazione della penale prevista
dall'articolo 12 dello stesso, concedendo al gestore dieci giorni
di tempo per la risposta. In data 16 marzo 2022 l'azienda
capogruppo ha trasmesso la nota dell'Arriva Italia su quanto
accaduto. Nella risposta la ditta ha fatto presente che il mezzo in
questione è dotato di pedana meccanica posteriore, comunque
utilizzabile anche per l'operazione di salita e discesa dei
passeggeri deambulanti.
Si chiede poi, "in caso affermativo, se siano stati presi dei
provvedimenti nei confronti della ditta assegnataria del servizio".
Ai sensi dell'articolo 12.2 del contratto - mi dicono gli uffici -
l'accertamento e la contestazione della difformità della
prestazione sono effettuati mediante comunicazione scritta dalla
Regione e il gestore può far pervenire le proprie osservazioni
entro il termine di dieci giorni. Gli uffici stanno quindi
effettuando ulteriori verifiche per stabilire se la pedana
meccanica posteriore è utilizzabile anche da persone deambulanti,
oltre che da carrozzelle. È stata quindi richiesta alla ditta la
documentazione di collaudo della pedana stessa.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Io sono felice e la ringrazio per le
notizie relative agli approfondimenti, ci tengo a evidenziare che è
chiaro che se devo avere una pedana laterale, non posso utilizzare
anche quella posteriore, che è adatta alla carrozzella ma non alle
persone che sono deambulanti ma hanno dei problemi a salire.
Peraltro la persona in questione è non vedente, quindi ha un
problema in più, quindi sono lieto che la segnalazione sia
arrivata.
Mi permetto, Assessore, però, dichiarandomi soddisfatto della
presa in carico della segnalazione, di segnalare una cosa: il
disciplinare di gara che lei ha citato e le caratteristiche che i
soggetti che lei ha citato hanno munificamente messo a disposizione
di quest'appalto in maniera così generosa, e lo hanno fatto in data
1° marzo 2022 come ci ha detto, in realtà, secondo il disciplinare
di gara che risale ad agosto 2021 quando è partita la gara, quando
è partito il nuovo appalto, erano requisiti che dovevano essere
posseduti prima di iniziare l'appalto.
Il fatto che lei mi dica che ad agosto 2021 il disciplinare di
gara prevede al punto 16, (Condizioni di partecipazione alla gara),
16.1, (Soggetti ammessi a partecipare), lettera d) (Capacità
tecniche professionali), allegato A ter: "la piena disponibilità
giuridica in vista dell'aggiudicazione e ai fini dell'esecuzione
del contratto di almeno trentaquattro mezzi dei quali almeno
ventitré attrezzati per il trasporto disabili in carrozzella e tre
abilitati a trasportare più di quindici soggetti contemporaneamente
anch'essi attrezzati per il trasporto disabili in carrozzella".
Significa che il soggetto in questione non possedeva la piena
disponibilità giuridica dei mezzi in questione. Non è un regalo che
loro ci fanno avere dei mezzi in più, possiamo essere felici
assolutamente ma quest'azienda doveva avere prima dell'esecuzione
dell'appalto, doveva dimostrare di possedere la disponibilità
giuridica. Peraltro questo è stato requisito che alcune delle
aziende che hanno partecipato hanno contestato perché
sostanzialmente si dice: "tu prima acquista i mezzi, prima li
acquisti, poi partecipi alla gara dicendo che i mezzi ce li hai,
poi se vinci, li puoi utilizzare". Il che non funziona proprio così
da altre parti perché tendenzialmente tu devi dimostrare che puoi
acquistare i mezzi e dotarti di quei mezzi per partecipare alla
gara, poi se la vinci, li acquisti, mi sembra normale. Qui si
chiedeva di partecipare prima e tante aziende non hanno partecipato
ma in questo caso poi anche qui le aziende si sono attrezzate dopo.
Non è quindi un grazioso regalo quello che ci hanno concesso, si
sono dotate evidentemente in ritardo rispetto al disciplinare di
gara di quanto dovevano. Prendiamo atto che la segnalazione, che è
la cosa poi che ci importava, viene trasmessa e gli approfondimenti
dovuti saranno effettuati e ci auguriamo che episodi di questo tipo
non debbano più accadere.
