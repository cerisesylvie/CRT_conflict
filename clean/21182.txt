Classificazione
SPORT E TEMPO LIBERO
TRASPORTI E VIABILITÀ
Impianti a fune



Oggetto del Consiglio n. 1110 del 26 gennaio 2005 - Resoconto
OGGETTO N. 1110/XII - Gestione degli impianti di risalita del
comprensorio sciistico di Courmayeur. (Interpellanza)
Interpellanza
Premesso
- che, ormai da tempo, si ripropongono critiche e malumori
nei confronti della gestione degli impianti di risalita del
comprensorio sciistico di Courmayeur;
- che il crescente dissenso sui disservizi perviene da molti
residenti e, purtroppo, anche da altrettanti turisti;
- che la Regione ha una partecipazione azionaria nella
Courmayeur Mont Blanc Funivie S.p.A e condivide quindi gli impegni
finanziari e le decisioni adottate da questa società;
ciò premesso, il sottoscritto Consigliere regionale
Interpella
l'Assessore delegato per conoscere:
1. per quali ragioni sono state accettate supinamente o
quantomeno condivise le strategie aziendali e di gestione del
comprensorio sciistico di Courmayeur;
2. se e come, dopo questa incessante sequela di lamentele, ha
intenzione di ovviare ai disservizi di cui in premessa.
F.to: Tibaldi
Président - La parole au Conseiller Tibaldi.
Tibaldi (CdL) - Credo che l'argomento l'Assessore Caveri lo
conosca abbastanza bene... allora l'Assessore Marguerettaz... leggo
sugli organi di stampa che in genere prende posizione l'Assessore
Caveri su questi problemi... oggi risponde l'Assessore
Marguerettaz? Va bene, speriamo che ci sia sintonia fra i vari
punti di vista...
(interruzione dell'Assessore Caveri, fuori microfono)
... siete due gemelli siamesi, sì! Allora l'Assessore
Marguerettaz lo conoscerà ugualmente il problema, un problema che
spero non sia stato rinfrescato solo qualche minuto fa. Scherzi a
parte, è un problema ripetitivo, purtroppo, perché negli anni si è
reiterato, riguarda la gestione del comprensorio sciistico di
Courmayeur, delle funivie di Courmayeur, in particolare la
"Courmayeur Mont Blanc S.p.a.", che è partecipata in senso
maggioritario dalla società francese "Compagnie des Alpes", in via
minoritaria dalla Regione - "Finaosta" - con il 33% circa di
capitale, 1% residuale del Comune di Courmayeur e alcuni soci
privati.
Il problema è la qualità della gestione, una gestione che come
hanno evidenziato a più riprese gli operatori economici del settore
e gli stessi turisti che sono i fruitori delle offerte del
comprensorio, è alquanto grave. La gravità l'abbiamo rilevata
quest'anno in esordio di stagione turistica con il ponte
dell'Immacolata, dove la fruizione da parte di turisti del
comprensorio di Courmayeur è stata fortemente limitata per una
scelta della società, ovvero senza alcun preavviso è stato concesso
l'uso degli impianti solo ai titolari di abbonamento stagionale
chiamati a sciare e senza condizioni minime di sicurezza.
Naturalmente è un campanello di allarme grave, che sta suonando da
un pezzo, ma l'Immacolata in questo caso è coinciso con l'inizio di
stagione, e che va a ripetere una serie di disagi che non possono
essere protratti senza alcuna capacità decisionale della Regione.
C'è stata una progressiva chiusura di impianti nel comprensorio
senza la sostituzione degli stessi, uno scadimento delle condizioni
di sicurezza, una bonifica del territorio durante la stagione
estiva attraverso i classici inerbimenti che è piuttosto carente,
un uso - definito dai sottoscrittori di una petizione diramata il
30 dicembre scorso - quanto meno inquietante e ingiustificato degli
impianti di innevamento artificiale.
Ora, mi risponde Marguerettaz, ma le autorità alle quali viene
inviata la petizione come denuncia circostanziata sono 5: il
Presidente Perrin, il dott. Caveri, il dott. Rollandin, il dott.
Collé e il sig. Blua, in quanto Sindaco, e a tutti i Consiglieri
comunali; quindi vedete che la materia è forse più di stretta
competenza del turismo che non delle finanze.
Per tornare alla sostanza, questa situazione si sta protraendo
in maniera indisturbata. L'Assessore Cerise, predecessore
dell'Assessore Caveri, aveva già scritto una lettera di rimostranze
ai gestori della "Compagnie des Alpes" sulla conduzione del
comprensorio, una lettera che sembra sia, alla fine, rimasta
inascoltata, lasciando che si perpetui una situazione che sta
comportando la perdita di clientela nel comprensorio di Courmayeur.
Una perdita di clientela che è testimoniata dai risultati delle
presenze e degli arrivi, dal volume di affari dei singoli operatori
che stanno lamentando un declino inarrestabile, dalle lettere di
turisti indignati che hanno protestato nei confronti di tale stato
di cose.
L'Amministrazione regionale e quella comunale sono state
esortate a fare o - quanto meno - a dire qualcosa; una
dichiarazione anche simpatica del Sindaco Blua è stata:
"Ora con
la "Mont Blanc" ci faremo valere di più"
, e questo dopo 15
giorni che ha ricevuto la petizione, che evidentemente ha sentito
come una "tirata di orecchie". È vero che la Regione come il Comune
sono soci minoritari; tuttavia, essi rappresentano le istanze di
una comunità locale che sta soffrendo in maniera drastica questi
disagi. Si ricorderà l'Assessore che 2 anni fa ci fu una sorta di
ostracismo nei confronti dello skipass regionale da parte di
"Courmayeur Mont Blanc", nel senso che non rientravano gli impianti
nel pacchetto globale e l'offerta per un turista che acquistava lo
skipass stagionale si trovava fortemente limitata, in quanto non
poteva fruire, comprando lo stesso ticket, anche degli impianti di
risalita di Courmayeur.
La situazione di deterioramento che si sta verificando merita
delle risposte, che siano non solo di carattere censorio o di
rammarico, ma che ci sia una presa di posizione forte da parte
anche della Regione. Non è detto che la logica della minoranza
debba sempre accettare ciò che vuole fare la maggioranza
all'interno di una s.p.a., perché la Regione rappresenta anche
l'ente territoriale primario insieme al Comune. Allora per quali
ragioni continuano ad essere accettate supinamente o quanto meno
condivise queste strategie aziendali, che vanno contro le logiche
di sviluppo e di crescita del territorio? E poi: quali sono le
iniziative che intendete mettere in cantiere dopo questa incessante
sequela di lamentele ai disservizi che vi abbiamo ora
sintetizzato?
Noi chiediamo che la Regione faccia sentire la sua voce; è vero
che la società di gestione è una delle due società private che
conducono impianti di risalita nell'ambito della Valle d'Aosta,
l'altra è quella della "Cervino S.p.a.", ma è altrettanto vero che
la Regione non può - tanto meno il Comune! - accogliere supinamente
determinate scelte.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Per meglio circoscrivere tutto il
ragionamento fatto dal Consigliere Tibaldi, la risposta non può che
essere fatta a 4 mani, nel senso che dall'interpellanza venivano
richiesti tutta una serie di dati che erano più riconducibili alla
logica della partecipazione di "Finaosta", ma all'interno
dell'esposizione ci sono poi tutta un'altra serie di richieste.
Non voglio iniziare con l'evidenziare una contraddizione dal
punto di vista dell'impostazione filosofica del Consigliere
Tibaldi, che mi pare un "paladino del privato a tutti i costi" e
quindi chiede che l'ente pubblico si ritiri, per poi, a singhiozzo,
chiedere degli interventi da parte della Regione all'interno, ma
come ho detto non lo farò, non voglio sfruttare questa
polemica...
(interruzione del Consigliere Tibaldi, fuori
microfono)
... non voglio fare questo lavoro che è sterile, quello di
vedere le contraddizioni negli altri!
Faccio una premessa. Mi pare che il Consigliere abbia già, nella
sua esposizione, ricondotto correttamente il ruolo della
partecipazione, ma ai fini espositivi è opportuno premettere che
"Finaosta" detiene, a valere, sui fondi della gestione speciale,
una partecipazione azionaria nella "Courmayeur Mont Blanc" pari al
33,66%: questo è stato un trasferimento del pacchetto azionario
della Regione autonoma avvenuto nel 1997 e, in tale occasione, non
è stato possibile attuare patti parasociali, in quanto la
partecipazione derivava da diverse sottoscrizioni di capitale
sociale, effettuate direttamente dalla Regione dal periodo
1986-1989, quindi la logica di quelle partecipazioni è sicuramente
datata.
Tenuto conto della necessità di garantire ai sensi della legge
n. 16/1982 una rappresentanza in seno agli organi sociali,
proporzionale alla partecipazione posseduta, nel corso
dell'assemblea straordinaria del 1997 è stato inserito il
meccanismo del voto di lista per la nomina degli organi sociali. In
virtù di tale pattuizione a "Finaosta" spettano 2 componenti
dell'organo amministrativo. Lei sa che, qualora partecipi la
Regione, c'è una riserva che può essere indicata nello statuto; se
non è la Regione a partecipare, bisogna introdurre dei ragionamenti
diversi, perché non può essere introdotta una riserva. Oltre a
questo, viene nominato un membro effettivo e un supplente nel
collegio sindacale. Questo mandato chiude al 30 settembre 2005.
La maggioranza del capitale risulta oggi detenuta dalla
"Compagnie des Alpes" e dalla "Intrawest Corporation" del Canada.
Si segnala che quest'ultima, in base a pattuizioni dei due gruppi,
di cui non si ha modo di conoscere i dettagli, ha finora delegato
la gestione aziendale ai rappresentanti della società francese. La
"Compagnie des Alpes" ha cinque membri nel Consiglio di
amministrazione; la Regione, tramite "Finaosta", due, e il Comune
di Courmayeur, un membro. Alla luce di quanto sopra è importante
sottolineare come le strategie aziendali siano di diretta
emanazione dell'attuale socio di riferimento, la "Compagnie des
Alpes".
La posizione di "Finaosta" risulta essere quella di un socio di
minoranza, al quale non sono attribuiti diritti o poteri tali da
influire in caso di disaccordo sulle scelte strategiche assunte
dalla maggioranza del capitale. Tra l'altro, si segnala che allo
stato attuale non sono mai emersi i presupposti per esperire
particolari azioni di responsabilità o altre azioni di legge: le
azioni di responsabilità sono quelle riconducibili a "mala gestio".
È necessario sottolineare che le scelte legate all'operatività
della società, salvo casi particolari, vengono discusse in sede di
Consiglio di amministrazione e non portate all'attenzione
dell'assemblea dei soci. A questo punto è bene sottolineare che non
corrisponde al vero quanto detto dal Consigliere Tibaldi, nel senso
che le scelte sono condivise, perché il Consiglio di
amministrazione, a maggioranza, ha sempre conferito ampie deleghe
ad alcuni suoi componenti, ovviamente individuati fra gli uomini
operativi del gruppo "Compagnie des Alpes". È chiaro che queste
deleghe sono associate anche all'erogazione di compensi, quindi ci
sono una serie di posizioni che non sono di accordo, non
condivise.
Si segnala che nell'occasione in cui determinate decisioni
dovevano essere necessariamente sottoposte all'assemblea dei soci,
"Finaosta", per quanto di sua competenza, non ha omesso di far
rilevare in sede assembleare comportamenti a suo avviso contrari
all'interesse della società, e adesso glieli descrivo. A titolo di
esempio si citano i seguenti fatti.
Nel giugno 2003, a seguito della proposta del socio di
maggioranza di spostare la chiusura dell'esercizio dal 31 maggio al
30 settembre, in tale occasione è stato espresso il voto contrario,
motivato dal fatto che la modifica della data di chiusura
dell'esercizio non era proposta nell'interesse della "Courmayeur
Mont Blanc"; infatti, con lo slittamento a settembre della data di
chiusura la durata dell'esercizio successivo sarebbe stata di soli
4 mesi, con un risultato economico negativo stimato dagli
amministratori in circa 1,8-2 milioni di euro e conseguente
riduzione delle riserve disponibili di fatto spettanti a tutti i
soci, in proporzione alla partecipazione posseduta. Naturalmente lo
spostamento della data di chiusura è stato approvato grazie al voto
favorevole del socio di maggioranza; resta il fatto che l'esercizio
chiuso al 30 settembre 2003 ha fatto registrare una perdita di 1,7
milioni.
In occasione del conferimento dell'incarico per la revisione
contabile della società di revisione "Price Waterhouse Cooper"
nell'assemblea ordinaria dell'8 settembre 2004, è emerso che alla
stessa veniva conferito oltre al controllo contabile un incarico
per la revisione volontaria del bilancio; tenuto conto che la
revisione volontaria veniva eseguita nell'interesse del gruppo
francese, la "Finaosta" ha espresso voto contrario per la parte
dell'incarico relativa alla revisione volontaria; la deliberazione
è stata assunta nonostante il voto contrario di "Finaosta" e del
Comune di Courmayeur.
Nel corso della recente assemblea ordinaria tenutasi in data 19
gennaio 2005, "Finaosta", tenuto conto dell'aumento dei costi
legati ai rapporti infragruppo fra la società stessa e la
"Compagnie des Alpes", ha chiesto che tutti i rapporti infragruppo
aventi riscontri economici e finanziari, vengano riservati
all'esame del Consiglio di amministrazione; tale proposta è stata
accettata. Sempre nel corso della medesima assemblea, è stata
avanzata dalla società di revisione una nuova offerta relativa al
controllo contabile che "Finaosta" ha ritenuto incogruente rispetto
alla precedente offerta, oltre ad essere fuori mercato; pertanto ha
espresso inutilmente voto contrario. Dopodiché, sulle ultime
vicende, potrà opportunamente rispondere l'Assessore Caveri, che è
detentore della funzione di ente che deve sorvegliare sulla
"Courmayeur Mont Blanc" e sulle altre società.
In merito al secondo punto, le principali decisioni concernenti
l'operatività societaria vengono deliberate in seno al Consiglio di
amministrazione; la Regione, tramite "Finaosta", ha già provveduto
a dare indicazioni ai propri rappresentanti affinché vigilino sulle
scelte proposte dai rappresentanti del gruppo francese, riferendo
all'azionista nel rispetto della vigente normativa societaria in
ordine ai fatti aziendali.
Quale linea di azione nell'esecuzione del mandato loro
conferito: si richiederà il loro impegno ad invitare
sistematicamente il Consiglio di amministrazione ad assumere scelte
che tengano in debito conto gli interessi della collettività. In
tale ottica, gli amministratori saranno tenuti a vagliare
attentamente le osservazioni e le prese di posizione assunte dagli
operatori economici interagenti con la società di cui trattasi,
nonché della clientela della stazione per verificarne la
fondatezza, e in tal caso adoperarsi affinché, fatta salva la
tutela degli interessi aziendali, vengano recepite nell'ambito
della conduzione aziendale. A tale proposito e con specifico
riferimento ai contenuti delle note segnalazioni recentemente
sottoscritte da operatori e clienti, si segnala che le stesse hanno
già dato luogo ad un acceso dibattito in seno agli organi
societari, al termine del quale gli amministratori esecutivi della
società hanno ritenuto di formalizzare la loro posizione mediante
un comunicato stampa che è in corso di redazione.
Per quanto a conoscenza di "Finaosta", il comunicato sarà volto
a dimostrare l'infondatezza di gran parte degli esempi di
disservizio elencati nelle suddette segnalazioni, anche tenuto
conto della gravità di alcune asserzioni, in ordine al mancato
rispetto delle condizioni minime di sicurezza. A completamento per
l'attività istituzionale credo che si possa proseguire.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Tengo anzitutto a dire, al di là della puntuale
ricostruzione dell'azione degli "uomini Finaosta" all'interno della
società, che su mandato del Presidente della Regione e, con il
collega Marguerettaz, abbiamo già svolto una serie di incontri con
i principali attori del mondo del turismo e dell'economia di
Courmayeur e anche delle istituzioni - il Comune di Courmayeur in
particolare -, perché credo che ci siano almeno 3 elementi da
aggiungere.
Primo: come si è capito, il rapporto con la "Compagnie des
Alpes", azionista di maggioranza della società, non è facile e ci
dispiace. Per questo abbiamo scritto, dopo il disastroso inizio di
stagione - a seguito dell'idea di far sciare solo i detentori dello
stagionale, cosa che è consentita e sulla quale non possiamo
esercitare nessun impedimento -, chiedendo spiegazioni sul perché
di questa azione e non abbiamo ancora ricevuto risposta, cosa
abbastanza sgradevole per cui scriveremo e scriveremo ancora. Così
come abbiamo scritto non solo per Courmayeur, per avere notizie
sull'uso dei sistemi di sicurezza, in particolare il numero dei
"pisteurs secouristes" in periodo natalizio, perché anche questo è
uno degli argomenti di una serie di segnalazioni che ci
preoccupano.
Secondo: la Regione è stata negli uffici che si occupano dei
finanziamenti concernenti il settore degli impianti a fune e anche
nel settore del "SIF" (Servizio impianti funiviari) è sempre stata
molto disponibile, come dimostrano i notevoli investimenti
stanziati dall'ultima deliberazione di Giunta e anche l'accordo di
programma su Dolonne, cui non sembra aver corrisposto un medesimo
affetto da parte dei soci di maggioranza.
Terzo: la petizione ci interessa e credo che dovrebbe
interessare anche gli azionisti di maggioranza, visto che a
lamentare degrado e mancanza di investimenti sono i migliori
clienti, fra cui, a pagina 12, risulta anche il presidente della
Regione Piemonte, Ghigo, e un turista così autorevole ci carica
ancora di responsabilità. Per cui posso dire - rappresentando il
pensiero di tutti, "in primis" il Presidente - che agiremo in tutte
le sedi per rispondere a queste preoccupazioni.
Président - La parole au Conseiller Tibaldi.
Tibaldi (CdL) - Speriamo che a queste dichiarazioni di
intervento seguano determinati fatti.
L'Assessore Marguerettaz ha voluto incentrare il suo intervento
sul ruolo limitato di una compagine di minoranza in una s.p.a.;
sappiamo che avendo un 33% nell'ambito di una società di capitali
si ha una voce in capitolo che ha un minor peso rispetto ad un
socio che detiene un 57%. Però è altrettanto vero che, se prendiamo
atto che i 2 rappresentanti di "Finaosta" hanno più volte ribadito
il loro dissenso a determinate deliberazioni prese dal Consiglio di
amministrazione, non è che i soci che rappresentano il 33%, o
meglio, il socio "Finaosta" possa solo intervenire in casi di "mala
gestio" e basta!
Credo che di fronte a una risultanza come quella che lei ha
ribadito, l'esercizio 2003 si è chiuso con una perdita di 1,7
milione di euro, ciò sta a significare che la gestione non è stata
molto brillante! È naturale che questa società ha delle
responsabilità non solo nei confronti dei soci, ma ha delle
responsabilità precise verso la comunità entro la quale opera;
quindi è bene che la voce del 33% si faccia sentire più forte
perché è una voce qualificata, è la finanziaria della Regione
autonoma Valle d'Aosta, e non è un privato che ha una
rappresentanza che è più che tutto figurativa, lì, all'interno, ma
è un socio che ha un peso che va oltre questo 33% che nominalmente
sta a rappresentare nella "Mont Blanc Funivie"!
È vero che la Valle d'Aosta è sempre stata generosa nei
confronti delle società che gestiscono impianti di risalita e anche
la "Mont Blanc Funivie" ha ricevuto, non ultimo con quel
megaintervento che è stato deliberato poc'anzi dalla Giunta;
quindi, a fronte di queste concessioni di contributi previsti dalla
legge, crediamo che ci possano essere anche indirizzi che siano più
vincolanti e premianti rispetto a quella "politica del lasciar
fare" che finora è stata condotta! Le letterine di disappunto
abbiamo constatato che non hanno avuto grande presa sul socio
"Compagnie des Alpes", tanto che i firmatari di questa petizione -
fra cui anche alcune personalità autorevoli, come Ghigo, che è un
frequentatore di Courmayeur - chiedono che ci sia un cenno di
riscontro da parte degli organi competenti, "in primis" guardano
verso la Regione. Chiedono soprattutto - l'Assessore Marguerettaz
ha cercato di dare una risposta - che ci siano funzioni di
vigilanza, controllo e verifica sull'utilizzo di questi fondi
pubblici; non basta concedere contributi, senza voler stravolgere -
come ha cercato di fare strumentalmente l'Assessore Marguerettaz -
una logica privatistica, che rimane tutelata e condivisa, però non
che il privato diventi "padre-padrone" di una situazione che deve
coesistere con gli operatori economici e con la collettività che in
quel comprensorio risiede e deve trarre qualche utilità anche dalla
gestione di impianti di questo tipo.
Speriamo che alle vostre parole facciano seguito i fatti.
Sappiamo che avete programmato degli incontri; mi sembra che a metà
febbraio ci sarà un primo incontro con la popolazione, ma al di là
di un palleggio di responsabilità tra i soci di minoranza o
maggioranza è opportuno che Regione, "Finaosta" e Comune con il suo
piccolo 1% facciano sentire la loro voce in maniera più incisiva
rispetto a quanto è stato fatto finora!
