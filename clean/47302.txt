Classificazione
AMBIENTE
Stoccaggio e smaltimento rifiuti



Oggetto del Consiglio n. 3589 del 8 maggio 2024 - Resoconto
OGGETTO N. 3589/XVI - Interrogazione: "Azioni per
ripristinare le varie zone cosparse di rifiuti presso i condomini
di edilizia residenziale pubblica".
Bertin (Presidente) -
Alla presenza di 29 Consiglieri
riprendiamo con l'ordine del giorno. Punto n. 19. Risponde
l'assessore Sapinet.
Sapinet (UV) -
Prima di dare risposta ai due quesiti,
torniamo un attimo sulla questione di questa mattina, non sono
intervenuto nuovamente ma avevo comunicato che tutti i costi
relativi al completo ripiegamento del cantiere al successivo
ripristino sono totalmente a carico dell'appaltatore originario,
quindi sia di smontaggio che di rimontaggio dei ponteggi, questo
per dare le informazioni più corrette.
Riguardo a quest'iniziativa, ringrazio il collega Manfrin,
rispetto al primo e al secondo quesito, in parte la risposta è
stata predisposta anche dai colleghi del Comune di Aosta, le
situazioni di accumulo che ci chiede nel primo quesito... "se, a
fronte delle segnalazioni, siano state poste in essere le
necessarie azioni di ripristino dei luoghi" e il secondo quesito:
"quali siano le strategie messe in campo per fare in modo che tali
criticità non si ripetano". Le situazioni di accumulo incontrollato
dei rifiuti evidenziate dal collega nella sua interrogazione sono
connesse anche all'entrata in vigore del nuovo regolamento del
Comune di Aosta per la gestione del servizio di raccolta dei
rifiuti solidi urbani, che ha introdotto, nelle diverse zone della
città, l'utilizzo di una tessera personale per il conferimento dei
rifiuti indifferenziati nei cassonetti senza la quale essi non si
aprono. Tali fenomeni di accumulo riguardano tuttavia sia alcuni
condomini di edilizia residenziale pubblica, sia fabbricati
privati. Sul punto l'Assessore comunale all'ambiente della città di
Aosta segnala infatti che gli episodi di abbandono si verificano
generalmente all'interno delle aree cortilizie private, pertanto di
competenza dell'amministrazione di condomini. Viste le difficoltà
di alcuni cittadini nel ritiro e nell'utilizzo delle ecotessere, il
Comune di Aosta ha organizzato, con l'aiuto di varie associazioni
territoriali e no, dei gazebo informativi nei due quartieri, in
Piazza Chanoux e presso le due biblioteche di quartiere. Il tavolo
delle risorse, attivo in entrambi i quartieri, ha avviato già da
tempo un'azione di supporto presso l'utenza, in particolare di
anziani, per la compilazione del modulo di richiesta
dell'ecotessera e per la consegna a domicilio della stessa.
Venendo però alla risposta puntuale all'interrogazione in
oggetto, che segnala accumuli di rifiuti nei pressi di edifici di
edilizia residenziale pubblica gestiti da ARER (Azienda Regionale
per l'Edilizia Residenziale) ci sottolinea quanto segue: il
servizio di raccolta e trasporto dei rifiuti urbani è di competenza
del Comune territorialmente competente, così come le misure per
assicurare la tutela igienico-sanitaria in tutte le fasi della
gestione dei rifiuti urbani. L'ARER però da sempre si è attivata
per svolgere occasionali ed eccezionali servizi di raccolta,
differenziazione e smaltimento dei rifiuti conferiti in maniera
difforme dal regolamento comunale nei centri di raccolta presso i
fabbricati di proprietà. A partire dall'entrata in vigore del nuovo
regolamento per la raccolta dei rifiuti del Comune di Aosta,
tuttavia più o meno in tutti i fabbricati si è verificato un
considerevole accumulo di rifiuti indifferenziati, abbandonati per
terra nei pressi dei cassonetti, poiché per il corretto
conferimento è necessario il possesso della relativa tessera; come
detto, senza la tessera non è possibile aprire il cassonetto.
Preso atto della situazione venutasi a creare, ARER, di concerto
con il Comune di Aosta e con l'Assessorato di riferimento, si è
fatta parte attiva in via eccezionale e non ripetitiva del completo
smaltimento degli accumuli presso i cassonetti dei propri stabili
nelle more dell'individuazione da parte del Comune di Aosta dei
nuclei sprovvisti di tessera e delle relative azioni per consentire
a tutti il corretto smaltimento secondo il regolamento comunale
vigente.
Perdurando lo stato di inadempienza, dovrà trovare applicazione
l'articolo 57 del regolamento comunale, non rientrando tra le
competenze dell'ARER sostituirsi al Comune nella gestione della
raccolta e dello smaltimento dei rifiuti solidi urbani. Si
sottolinea che il citato articolo 57 del regolamento comunale per
la gestione del servizio di raccolta dei rifiuti solidi e urbani
della città di Aosta prevede che, in caso di depositi incontrollati
di rifiuti, alla rimozione degli stessi sul suolo pubblico provvede
il Comune e i costi sostenuti gravano sul servizio di gestione.
Alla rimozione dei rifiuti su suolo privato provvede invece il
soggetto responsabile qualora individuato o individuabile o il
proprietario del fondo qualora la violazione sia lui imputabile a
titolo di dolo o colpa sulla base di un'ordinanza sindacale. Sulla
questione inoltre, e per completezza di risposta, riportiamo anche
la precisazione degli uffici competenti del Comune di Aosta, i
quali confermano che ARER ha effettivamente provveduto alla pulizia
e istituito un servizio periodico di pulizia interna del condominio
dove stazionano i cassonetti assegnati.
Circa la possibile individuazione dei responsabili degli
abbandoni incontrollati dei rifiuti, si sottolinea che i competenti
uffici del Comune di Aosta hanno ricevuto da parte di ARER gli
elenchi degli assegnatari degli alloggi da incrociare con gli
iscritti al ruolo di TARI. Tale verifica è in corso. L'obiettivo è
di individuare eventuali assegnatari ancora sprovvisti di tessera
per il conferimento dei rifiuti e di sanare così in breve tempo la
situazione che c'è stata correttamente segnalata. Ricordo a tal
proposito che le utenze non censite e sprovviste di ecotessera nel
complesso della città di Aosta - città di Aosta che ha da poco
avviato la nuova fase di gestione dell'appalto dei rifiuti
cittadini - sono risultate a oggi essere oltre 2 mila sulle 22.300
utenze precedentemente registrate alla TARI, quindi dati
significativi che, di fatto, vengono a riportare anche ordine
nell'espletamento di un servizio fondamentale.
Presidente -
La parola al consigliere Manfrin per la
replica.
Manfrin (LEGA VDA) -
Grazie Assessore anche per la sua
risposta precedente, abbiamo introdotto la risposta retroattiva,
ovviamente quindi mi prendo la libertà di rispondere e replicare
anch'io retroattivamente dicendo che lei non aveva detto che i
costi di rimozione e reinstallazione erano a carico dell'azienda,
aveva detto che i costi di rimozione erano a carico dell'azienda
che appunto era stato oggetto di rescissione di contratto. Lei mi
dice che a carico dell'azienda è anche il costo di reinstallazione,
mi permetta di dubitare, ma per un semplice motivo: quando
un'azienda, quale che sia, è oggetto di rescissione di contratto e
gli si dice: "Bene, porta via tutto quello che hai sul cantiere e
vai via", dubito che l'azienda chiuda il contratto con il
subappalto che gli fornisce il ponteggio e poi dica: "Chiudiamo
questo ponteggio e questo subappalto così, poi do 200-300 mila euro
a un'altra azienda che venga a montare lo stesso ponteggio
qui".
Mi permetta di dubitare, Assessore, e molto più probabilmente
invece l'azienda uscente correttamente ha chiuso e fatto rimuovere
i ponteggi e l'azienda subentrante ha poi pagato una nuova
installazione di nuovi ponteggi che sono andati nel computo
dell'appalto, ma, come le ho detto prima, avremo modo di parlarne
nelle prossime puntate.
Venendo invece alla nostra iniziativa e alla questione dei
rifiuti, io ovviamente la ringrazio per la sua risposta e
giustamente lei ha anche in parte centrato un'altra criticità che
non è dipendente - questo è chiaro - da lei o dall'Amministrazione
regionale, cioè il sistema e l'organizzazione di smaltimento dei
rifiuti sul Comune di Aosta dove si è introdotto questo schema un
po' fantasioso nel quale, per il rifiuto indifferenziato, più volte
io apro lo sportello per buttare e più pago. Immaginate voi la
persona che non ha voglia di pagare qual è la scelta che fa: se non
ho voglia di pagare, o prendo i rifiuti che sono indifferenziati e
li metto negli altri sacchetti, o molto banalmente li butto per
terra dove capita e poi dopo tutto questo va a discapito degli
altri, il principio che si è introdotto quindi è completamente
sbagliato.
Detto questo, è evidente che ci sono stati degli accumuli,
guarda caso, tra l'altro, abbiamo depositato l'interrogazione
venerdì mattina, sabato sono passati a pulire. È stata un'azione
sicuramente efficientissima e ringrazio per lo stimolo che abbiamo
avuto e per la pronta reazione che c'è stata di risposta non
altrettanto tempestiva, però è la reazione che riguarda - abbiamo
parlato di un caso del quartiere Cogne dove c'è stata la pulizia -
il quartiere Dora, dove altrettanta reazione pronta non c'è stata,
dove il problema è ancora più importante, perché il quartiere Dora
e la zona che abbiamo indicato nell'iniziativa, che è una zona
condominiale in gestione al patrimonio di ERP, è diventato un punto
di smaltimento, se vogliamo così chiamarlo, di tutti i rifiuti
dell'intero vicinato, perché ovviamente, con le restrizioni che
sono state messe rispetto ai bidoni, all'indifferenziata e
quant'altro, si è pensato bene di dire: "Sapete che c'è? Adesso se
ho qualcosa che non so dove buttare, vado e lo scarico dove ci sono
i tredici bidoni dell'edilizia residenziale pubblica del quartiere
Dora". Purtroppo tutto questo attira evidentemente degrado, tutto
questo attira animali, abbiamo grossi problemi in quella zona e in
quegli alloggi di insetti e anche di roditori, i cosiddetti
"muridi" e poi abbiamo anche il problema non soltanto dell'accumulo
di rifiuti, ma dei rifiuti ingombranti che vengono scaricati e che
non fanno altro che aumentare il degrado della zona.
Oltre a questo ci sarebbe anche da sollevare, ma avremo modo di
farlo successivamente, il problema di lavori e di ripristino, per
esempio, delle tettoie che sul sul quartiere Dora non è mai stato
realizzato, era stato considerato un lavoro di importanza minore
quando portai la problematica circa un anno fa e ancora più
indietro due o tre anni fa ciclicamente io ripropongo il tema e
ogni volta si dice: "Questo è un lavoro che va fatto e poi lo
faremo". Chi purtroppo rimane fregato sono le persone che vivono
lì.
Io la ringrazio quindi per la risposta, ringrazio per
l'intervento che c'è stato sul quartiere Cogne, sarebbe, secondo
me, idoneo anche non soltanto per la questione dei rifiuti magari
prevedere l'organizzazione di una rete di videosorveglianza che
possa permettere anche di individuare i responsabili, soprattutto
se non sono residenti negli alloggi circostanti.
Sul quartiere Dora sicuramente c'è molto da fare e spero che
prima o poi - ma spero più prima che poi - si possa arrivare a una
soluzione.
