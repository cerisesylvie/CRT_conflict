Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 2785 del 7 ottobre 1997 - Resoconto
SEDUTA POMERIDIANA DEL 7 OTTOBRE 1997
OGGETTO N. 2785/X Subconcessione, per la durata di anni trenta,
al Comune di Avise, di derivazione d'acqua dalla sorgente Planzì,
in Comune di Avise, ad uso potabile.
Deliberazione Il Consiglio
Premesso che con domanda in data 30 ottobre 1995 corredata da
progetto a firma Ing. G. Frassille, il Comune di Avise ha chiesto
all'Amministrazione regionale la subconcessione di derivare dalla
sorgente Planzì, a quota 1980 m.s.m., in Comune di Avise, moduli
max. 0,15 di acqua per il potenziamento dell'acquedotto
comunale.
Tenuto presente che:
- Il Magistrato per il Po di Parma, con nota prot. n. 8273 in
data 20 maggio 1996, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- l'Autorità di Bacino del fiume Po di Parma, con nota prot. n.
94 in data 15 febbraio 1996, ha dichiarato di non avere
osservazioni o rilievi da esprimere in merito;
- l'avviso di presentazione della domanda 30 ottobre 1995 del
Comune di Avise è stato pubblicato sul Foglio Annunzi Legali della
Valle d'Aosta n. 22 in data 7 agosto 1996 e riprodotto nel n. 213
della Gazzetta Ufficiale della Repubblica Italiana (foglio
inserzioni) in data 11 settembre 1996 senza dar luogo alla
presentazione di domande incompatibili e concorrenti;
- con ordinanza n. 209 in data 14 ottobre 1996 dell'Assessore ai
Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 22 ottobre 1996 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Avise e copia della
medesima è stata inviata al Consorzio per la Tutela, l'Incremento e
l'Esercizio della Pesca in Valle d'Aosta; al Magistrato per il Po
di Parma; al Ministero dei LL.PP. Direzione Generale Difesa del
Suolo; alla Sezione Idrografica del Po di Torino; all'Associazione
d'Irrigazione Est-Sesia di Novara; all'Associazione d'Irrigazione
dell'Agro all'Ovest del Sesia di Vercelli; all'Assessorato
dell'Agricoltura, Forestazione e Risorse Naturali, Servizio
S.I.D.S.; all'Assessorato dell'Agricoltura, Forestazione e Risorse
Naturali, Servizio Forestazione; all'Assessorato dell'Ambiente,
Servizio Tutela dell'Ambiente; alla Prima Direzione del Genio
Militare di Torino; all'E.N.E.L. - Compartimento di Torino;
all'Assessorato del Turismo, Sport e Beni Culturali Ufficio
Sovraintendenza; all'Assessorato della Sanità e Assistenza Sociale;
all'Autorità di Bacino del fiume Po di Parma ed al Comune di
Avise;
- la pubblicazione presso il Comune di Avise, come risulta dal
referto in calce all'ordinanza è avvenuta regolarmente e non ha
dato luogo alla presentazione di opposizioni ed esposti.
Visto altresì che la visita locale d'istruttoria è regolarmente
avvenuta il 22 novembre 1996 ed alla medesima, oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Vauthier Maurizio, Sindaco
del Comune di Avise, assistito dal Geom. Luparia Lorenzo, tecnico
comunale, Osvaldo Empereur, guardia della Stazione Forestale di
Arvier ed il geom. Milani Sergio, dell'Assessorato
dell'Ambiente.
Accertato che durante la riunione non sono state presentate
opposizioni né esposti, nel corso della stessa, il sindaco ha
segnalato di avere già ottenuto la valutazione positiva
condizionata sulla compatibilità ambientale del progetto di
potenziamento della rete idrica, rilasciata con deliberazione della
Giunta regionale n. 1783 in data 4 marzo 1994.
Tenuto inoltre presente che:
- la captazione della sorgente, ubicata a 1980 m.s.m., a monte
dell'alpeggio Tronchey, avverrà tramite la realizzazione di un
cunicolo ispezionabile di presa con pozzetto terminale di carico,
dal quale, mediante la posa di una tubazione in acciaio del
diametro di 400 mm. interrata, l'acqua verrà convogliata nella
vasca di presa e di carico ubicata immediatamente a valle;
- le suddette opere saranno recintate e protette a norma di
legge. Le condotte di adduzione saranno in acciaio senza saldatura,
bitumate internamente, con diametro pari a DN 100;
- verranno realizzati dei pozzetti intermedi di sezionamento, di
scarico e di sfiato, posizionati in modo tale da assicurare un
corretto funzionamento della condotta adduttrice;
- sono previsti dei pozzetti di distribuzione per gli alpeggi
ubicati lungo il percorso;
- verrà realizzato un serbatoio a monte della località Vedun, a
quota 1580 m.s.m. quale serbatoio d'accumulo e di compenso per le
località sottostanti (Vedun, Thomasset, Charbonnière, Cerellaz,
Plan, Le Pré e Avise). Da qui, una tubazione di adduzione in
acciaio collegherà al serbatoio esistente a quota 1300 m.s.m. a
monte di Charbonnière;
- nel tratto Vedun-Thomasset la tubazione è prevista all'interno
della strada comunale. Tutte le condotte dovranno essere posate in
opera ad una profondità di mt. 1,00;
Rilevato, quindi, in considerazione di quanto sopra esposto
che:
1) L'utilizzazione della sorgente Planzì, ubicata a quota 1980
m.s.m. a monte dell'alpeggio Tronchey, nel vallone di Vertosan,
corrisponde ad una reale necessità per i fabbisogni potabili del
comune di Avise, essendosi verificate continue carenze idriche
nella zona dell'Adret del comune;
2) Le modalità di captazione e di adduzione dell'acqua sono da
ritenersi idonee e quindi tecnicamente approvabili;
3) Il quantitativo d'acqua da prelevare, ammontante a moduli
0,15, è razionale e non pregiudizievole sulla portata del torrente
Vertosan, che la sorgente Planzì concorre ad alimentare;
Visto infine che il Magistrato per il Po di Parma, con nota n.
21939 del 16 gennaio 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 dell'8 novembre 1956;
Vista la Legge n. 36 del 5 gennaio 1994;
Visto il parere favorevole rilasciato dal Direttore dell'Assetto
del Territorio e Infrastrutture di rete nell'ambito
dell'Assessorato dei Lavori Pubblici, Infrastrutture e Assetto del
Territorio, ai sensi dell'articolo 72 della legge regionale n.
3/1956 e successive modificazioni e del combinato disposto dagli
articoli 13 comma l, lettera e) e 59, comma 2 della legge regionale
45/1995, in ordine alla legittimità della presente
deliberazione.
Delibera
1) di subconcedere, per la durata di anni trenta, decorrenti
dalla data del decreto di concessione, al Comune di Avise, giusta
la domanda presentata in data 30 ottobre 1995, di derivare dalla
sorgente Planzì, ubicata a quota 1980 m.s.m., in comune di Avise,
moduli 0,15 (litri al minuto secondo quindici) di acqua per il
potenziamento dell'acquedotto comunale a servizio della zona
dell'adret;
2) di approvare l'allegato schema di disciplinare di
concessione;
3) di autorizzare l'emanazione del decreto di concessione da
parte del Presidente della Giunta regionale, previa sottoscrizione
del disciplinare da parte del legale rappresentante del comune di
Avise;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 250.000 (duecentocinquantamila) pari a mezza annualità
del canone presunto, ai sensi dell'articolo 11 del T.U. 11 dicembre
1933 n. 1775, a titolo di cauzione, somma che verrà restituita, ove
nullaosti, al termine della concessione;
b) lire 11.250 (undicimiladuecentocinquanta) pari ad un
quarantesimo del canone presunto per gli scopi di cui all'articolo
7 del T.U. 11 dicembre 1933 n. 1775, somma da introitare al
capitolo 08800 della parte ENTRATE del bilancio preventivo della
regione per il corrente esercizio finanziario (Canoni per
concessioni e subconcessioni di acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione fondi per conto terzi per istruttoria domande
e pratiche varie);
5) di stabilire, come specificato nell'articolo 10 del
disciplinare di concessione, che nessun canone è dovuto
dall'utenza, essendone l'uso potabile esente, ai sensi dell'ultimo
comma dell'articolo 9 dello Statuto Speciale della Valle d'Aosta,
promulgato con Legge Costituzionale n. 4 del 26 febbraio 1948;
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Presidente Qualcuno chiede la parola? Se nessuno chiede la
parola, pongo in votazione la delibera in oggetto:
Presenti, votanti e favorevoli: 23
Il Consiglio approva all'unanimità
Presidente Grazie a tutti i consiglieri, arrivederci alla
prossima adunanza.
La seduta è tolta.
