Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1546 del 8 novembre 1990 - Resoconto
OGGETTO N. 1546/IX - Illustrazione del programma regionale
per il triennio 1990-1993.
Presidente - Ha chiesto di parlare il Presidente della Giunta,
ne ha facoltà.
Bondaz (DC)
- Il programma regionale per il triennio
1990-93 si divide in sei punti, come è a conoscenza dei signori
Consiglieri che avranno avuto la relazione.
1. INDIRIZZI GENERALI.
Il documento programmatico elaborato dalla maggioranza regionale
è frutto di un ampio ed aperto confronto al suo interno e si
prefigge di indicare le linee direttrici di azione per il prossimo
triennio 1990-93 con l’obiettivo di promuovere
concrete iniziative mirate a ridisegnare l’assetto
politico-istituzionale ed economico della Regione, privilegiando la
concretezza e l’efficienza in tutti i settori,
attraverso una concertazione delle forze sociali.
V’è infatti la volontà precisa, pur nella brevità
del tempo a disposizione, di lanciare all’opinione
pubblica un chiaro ed inequivocabile messaggio di cambiamento e di
rinnovamento nella gestione della cosa pubblica.
V’è pure la consapevolezza che tre anni sono
pochi per ottenere risultati tangibili nella direzione di un grande
cambiamento e che molte energie verranno assorbite per impostare un
modo nuovo di far politica e di amministrare. Il tempo può però
essere sufficiente per dare il segnale di una significativa
inversione di tendenza in termini di democrazia, progettualità,
volontà di affrontare i principali problemi politici,
istituzionali, economici e sociali della Valle
d’Aosta.
Politica istituzionale
Ruolo del Consiglio regionale.
La maggioranza ha, sin dal momento della sua costituzione, messo
l’accento sulla inderogabilità di ridare dignità e
prestigio al Consiglio regionale, trasformatosi, in questi ultimi
anni, da organo depositario e fedele interprete della volontà
popolare, come previsto dallo Statuto, in organo di mera ratifica
di decisioni assunte dalla Giunta regionale.
E’ intendimento di ripristinare le competenze di
indirizzo, di scelta e di controllo anche attraverso una revisione
- già avvenuta - delle modalità di funzionamento delle Commissioni
consiliari permanenti e ricollocando la Giunta regionale nel suo
ruolo statutario di organo esecutivo della volontà
dell’assemblea regionale.
Condizione indispensabile, affinché il Consiglio assuma il ruolo
motore e decisionale che gli compete, è che i Consiglieri siano
messi nelle condizioni logistiche e funzionali idonee a tale scopo,
e dotati di locali, servizi, personale e strumentazione
tecnica.
Interventi prioritari.
Si impone la realizzazione di una serie di adempimenti di grande
importanza, particolarmente qualificanti per
l’autonomia regionale della Valle
d’Aosta:
- dovrà essere ricercata una intesa quanto più possibile ampia
per l’applicazione della legge elettorale regionale,
ai sensi dell’art. 16 dello Statuto speciale, come
modificato con legge costituzionale 12 aprile 1989, n. 3;
- si dovrà proporre una più ragionevole e funzionale
organizzazione degli Assessorati, che risentono della
caratteristica di origine, quando furono modellati sulla falsariga
dei ministeri dell’epoca;
- sono maturi i tempi per una proficua utilizzazione
dell’art. 50 dello Statuto speciale, non solo per
adeguare l’attuale normativa di livello
costituzionale all’esigenza di sempre maggiore
funzionalità di organi e uffici della Regione, ma anche per
modificarla con la particolare procedura prevista
dall’art. 123 della Costituzione;
- occorrerà procedere alla più sollecita applicazione delle
"norme di attuazione" contenute negli ultimi decreti legislativi,
riprendendo inoltre la trattativa per ottenere
l’emanazione del decreto relativo al Parco Nazionale
del Gran Paradiso;
- dovrà essere attivata la procedura prevista
dall’art. 62 della legge statale sulle autonomie
locali, al fine di emanare "norme di attuazione" dello Statuto
speciale, che quest’ultimo non ha espressamente
previsto ma che detta procedura rende possibile con la
partecipazione dei rappresentanti regionali.
Riforma dell’Amministrazione regionale
Condizione indispensabile affinché il potere politico possa
dedicare tutte le proprie energie al governo della comunità
valdostana è che si proceda ad una riforma
dell’Amministrazione regionale, concretando una più
netta separazione fra i compiti di programmazione e indirizzo,
propri degli amministratori, e quelli esecutivi e gestionali, di
competenza degli apparati.
Si evidenzia al riguardo l’opportunità di
pro-cedere:
- ad interventi diretti all’ottimizzazione delle
risorse dell’Amministrazione regionale mediante
l’analisi delle procedure di gestione delle
attività, funzioni e compiti attribuiti ai servizi regionali
(fotografia dell’attuale situazione, rilevazione
delle singole procedure ed eventuali proposte di revisione delle
stesse; responsabilizzazione degli apparati; analisi della
distribuzione degli spazi fisici);
- all’adozione di una metodologia basata sulla
definizione degli obiettivi, la valutazione delle risorse
necessarie e la verifica dei risultati ottenuti;
- alla realizzazione di un testo unico recante disposizioni in
materia di ordinamento dei servizi e stato giuridico del
personale;
- ad uno studio di fattibilità di decentramento sul territorio
di servizi polivalenti, in connessione con il sistema informativo
regionale.
Confronto con le parti sociali.
Allo scopo di ampliare la partecipazione di organizzazioni,
associazioni, categorie alle principali scelte di loro interesse,
la maggioranza regionale opererà per fissare canali e procedure
permanenti di consultazione.
Con le principali forze sociali verrà ricercata la convergenza
su idonei protocolli di intesa.
Rilancio dell’autonomia
La maggioranza è profondamente convinta della necessità di
rilanciare nell’attuale fase politica
l’idea autonomistica ed intende operare, anche alla
luce dei grandiosi processi di mutamento e ricomposizione in atto
in Europa per ancorare la Valle d’Aosta alla
nascenda Europa, nella quale le Regioni dovranno esercitare un
ruolo primario nel processo di integrazione.
A questo fine nell’ambito della riforma
istituzionale da tempo oggetto di discussione in sede parlamentare,
la Regione si farà promotrice di proposte mirate:
- ad una utilizzazione delle potenzialità connesse ad una
moderna attuazione dell’art. 14 dello Statuto
speciale (zona franca);
- ad una revisione dello Statuto che ridefinisca in senso più
autonomistico le rispettive competenze di Stato e Regione,
recuperando lo spirito del progetto di Statuto del Consiglio Valle
del 1947, mantenendo allo Stato i compiti generali concernenti la
difesa, la giustizia, la politica estera e riservando ogni altra
competenza alla Regione;
- ad operare, di concerto con le altre realtà istituzionali e
politiche, per una riforma dello Stato italiano in senso
federale;
- a favorire a livello nazionale ed europeo
l’estensione delle competenze delle regioni
transfrontaliere in materia di scambi economici e culturali e di
concertazione programmatoria con le altre regioni limitrofe, anche
se appartenenti a Stati diversi.
Europa
Occorre operare per un inserimento attivo della Valle
d’Aosta nel processo in atto di integrazione -
unificazione europea, al fine di valorizzare le caratteristiche
peculiari della nostra regione (autonomia speciale, bilinguismo,
posizione plurifrontaliera).
In particolare si propone:
- l’istituzione in Valle di strutture e servizi
capaci di informare e documentare gli operatori economici e i
cittadini interessati sulle normative comunitarie e sulle
opportunità da esse offerte (eurosportello);
- l’apertura a Bruxelles di un ufficio regionale
con funzioni di rappresentanza e di raccordo con le strutture
comunitarie.
Decentramento
Nella convinzione che i Comuni e gli altri Enti locali
rappresentano la rete vitale di presenza delle istituzioni sul
territorio, il luogo privilegiato di rappresentanza democratica dei
cittadini, nonché la vera e naturale forza
dell’autonomia della Valle d’Aosta,
la maggioranza intende:
- favorire una corretta applicazione della legge statale n. 142,
nel rispetto delle competenze statutarie regionali, ma utilizzando
appieno le potenzialità contenute nella nuova normativa, anche
mettendo a disposizione degli enti locali un apposito ufficio di
consulenza giuridica;
- aggiornare i criteri e i parametri dei trasferimenti
finanziari in parte ordinaria ai Comuni, per adeguarli alle
esigenze delle realtà locali, alla loro tipologia ed alle loro
funzioni così come si sono delineate in seguito ai grandi
cambiamenti di questi ultimi anni; -modificare la legge FRIO per
semplificare e snellire le procedure ed i meccanismi di valutazione
delle richieste e di erogazione dei fondi;
- decentrare competenze e fondi alle comunità montane sia per
l’attività ordinaria (personale, strutture e
funzioni già operanti) sia per nuovi compiti di coordinamento di
uno sviluppo più possibile ed integrato delle realtà locali.
Imparzialità e trasparenza amministrativa
La Regione tenderà, in ogni campo della sua attività, a seguire
criteri di imparzialità e trasparenza amministrativa, al fine di
garantire a tutti i cittadini la massima possibilità di
informazione ed uguali diritti.
Tra le proposte operative che a tal fine si intendono perseguire
figurano:
- la creazione di sportelli del cittadino da istituirsi in sede
di comunità montana, che forniscano alla popolazione alcuni servizi
di informazione, consulenza e raccolta delle pratiche
amministrative (domande di mutuo, consulenza sulle normative,
funzionamento degli uffici, ecc.);
- la pubblicazione di un bollettino periodico informativo sulla
assegnazione di incarichi, consulenze ed appalti;
-l’approvazione di una legge per le nomine di
rappresentanti regionali in enti o società a partecipazione o
controllo regionali;
- l’istituzione della figura del difensore
civico;
- la predisposizione, d’intesa con gli ordini
professionali interessati, di elenchi o albi di professionisti
interessati a collaborare con la Pubblica Amministrazione sulla
base di idonei requisiti e competenze specifiche;
- la revisione delle modalità e dei criteri sin qui seguiti per
l’espletamento dei concorsi pubblici;
- l’attuazione degli adempimenti previsti dalla
legge statale 7 agosto 1990, n. 241, fondamentale per quanto
attiene al diritto di accesso dei cittadini ai documenti della
pubblica amministrazione.
Utilizzazione delle risorse
La maggioranza è ben conscia del fatto che in assenza di
autonomia finanziaria e di certezza delle entrate è impossibile
procedere ad una seria programmazione degli investimenti.
Pertanto è suo intendimento adoperarsi per la salvaguardia dei
principi ispiratori della legge di riparto fiscale, impegnandosi a
tutti i livelli per la conservazione dei diritti costituzionalmente
riconosciuti alla Valle d’Aosta in materia di
entrate finanziarie.
Saranno inoltre poste allo studio iniziative volte a ricercare
finanziamenti integrativi ed in previsione sostitutivi di eventuali
riduzioni derivanti dalla eliminazione delle barriere doganali.
Sin dalla predisposizione del bilancio per il 1991 si è
destinata una parte cospicua delle risorse a ben qualificati
progetti per lo sviluppo della nostra comunità, in modo da
perseguire l’obiettivo di una economia regionale
sempre più capace di creare autonomamente ricchezza e sempre meno
dipendente da risorse esterne.
2. TERRITORIO
Tra le risorse primarie della regione va sottolineato lo
straordinario ruolo che spetta ad un patrimonio ambientale unico,
da tutelare ed utilizzare come fattore di sviluppo e qualità della
vita.
A questo fine occorre:
- adottare, dopo un ampio confronto, il piano territoriale
paesistico;
- potenziare il piano di forestazione per tutelare la salute dei
boschi, prevedendo interventi fitosanitari programmati ed azioni
incisive nella prevenzione degli incendi e delle malattie;
- adottare chiari criteri di selezione nella costruzione di
strade poderali, al fine di servire efficacemente
l’agricoltura ed utilizzare accorgimenti tecnici che
le rendano compatibili con l’ambiente;
- predisporre un piano programmato per la sicurezza del
territorio (mappa delle regioni a rischio e programma delle
infrastrutture necessarie);
- contribuire, sulla base di idonei studi e di concerto con le
regioni frontaliere interessate, alla tutela ambientale del
massiccio del Monte Bianco;
- proseguire nella politica di istituzione di parchi ed aree
protette regionali, in particolare di oasi umide e parchi
fluviali;
- programmare, prendendo a base le comunità montane, piani di
risanamento ambientale;
- completare il piano di smaltimento dei rifiuti, con
particolare attenzione ai prodotti tossici ed al controllo e
recupero delle zone di discarica;
- rivedere il piano regionale di estrazione degli inerti
(cave);
- operare per il mantenimento del patrimonio prativo, attraverso
una politica di intervento e controllo gestita dalle comunità
montane;
- studiare gli effetti dell’inquinamento
provocato dal passaggio dei TIR ed avviare misure per contenere il
fenomeno;
- migliorare le condizioni ambientali del tratto autostradale
Pont-Saint-Martin/Aosta (insonorizzazioni, inerbimenti, ecc);
- approvare una legge regionale per la valutazione
dell’impatto ambientale;
- rivedere la normativa regionale in materia di caccia.
Trasporti
La vocazione agli scambi e alla comunicazione che ha sempre
caratterizzato e caratterizza tutt’oggi la storia
della Valle d’Aosta, va intensificata con
l’adozione di iniziative mirate a:
- predisporre procedure, finanziamenti e strutture necessari per
il passaggio dell’Aeroporto "Corrado Gex" al III°
livello, che comporta anche l’apertura al traffico
aereo commerciale;
- intervenire sulla ferrovia Aosta/Pré-Saint-Didier,
trasformando la linea in una metropolitana extraurbana leggera,
anche con funzioni turistiche ("Rail du Mont-Blanc");
- operare per una smilitarizzazione, anche graduale, della
ferrovia Chivasso-Aosta;
- rivedere le normative concernenti gli impianti a fune, con
l’obiettivo di rendere più snelle e più efficaci le
procedure di autorizzazione e controllo;
- operare a livello nazionale ed internazionale (anche con
l’intervento finanziario regionale) per la
realizzazione del collegamento ferroviario
Santhià/Aosta/Martigny;
- completare la rete viabile regionale puntando alla sicurezza
ed alla qualità di tutte le strade ed alla costruzione di nuovi
paravalanghe;
- attivare una razionale rete di trasporto pubblico, con
particolare attenzione alle esigenze delle zone decentrate, delle
località turistiche e delle aree urbane.
Un nuovo rapporto tra Aosta e la sua Valle
Aosta, capoluogo della nostra regione, centro focale
dell’economia, della vita culturale e della società
civile valdostana, sarà al centro dell’attenzione
dell’attuale maggioranza.
Il fatto che in questo agglomerato urbano si ritrovino
concentrati la maggioranza delle attività economiche e più di un
terzo degli abitanti della nostra regione è di per se stesso motivo
sufficiente di interesse particolare
dell’Amministrazione regionale.
Negli ultimi anni, infatti, i compiti della città di Aosta sono
aumentati: scuole, ospedale, uffici pubblici, esercizi commerciali
sono al servizio di tutta la popolazione valdostana e rappresentano
per la città fattori di sviluppo ma anche problemi di non facile
soluzione: basti pensare al traffico e alle crescenti richieste di
casa e lavoro.
La Regione interverrà per sostenere Aosta nella risoluzione di
questi problemi, nell’interesse non solo degli
abitanti del capoluogo, ma di tutta la popolazione valdostana,
puntando su un ruolo propulsivo del capoluogo regionale nello
sviluppo e nella complessiva qualità della vita regionale.
Le iniziative prioritarie previste sono:
- sostegno alla città per l’adozione di politiche
di sviluppo economico, favorendo l’insediamento di
attività produttive avanzate, in particolar modo nel turismo e nei
servizi, per evitare che al ridimensionamento industriale si faccia
fronte soltanto con l’espansione di attività
burocratiche;
- interventi urbanistici ed infrastrutturali che, conformemente
al piano regolatore, migliorino la viabilità e dotino la città di
strutture di importanza regionale (auditorium, centri universitari,
palazzetto dello sport, centro congressi);
- sostegno ad iniziative di carattere comprensoriale che diano
ad Aosta ed ai Comuni limitrofi i servizi e le strutture di cui
necessitano a seguito del continuo incremento della
popolazione.
3. STRUTTURE REGIONALI
Valle d’Aosta cablata
La Regione si attiverà per sfruttare al massimo, attraverso
specifiche convenzioni con la Sip, con la Rai e con grandi banche
dati, le molteplici potenzialità aperte dal passaggio sul
territorio valdostano del collegamento internazionale in fibra
ottica a larga banda:
- facilitazione dei collegamenti con le più importanti reti
informatiche nazionali ed europee;
- accesso alle trasmissioni radiotelevisive via satellite ed
alle tecnologie ad alta definizione;
- utilizzazione dei collegamenti in fibra ottica per sistemi
televisivi regionali, flussi di informazione ambientali, sanitari,
turistici, conferenze a distanza, ecc;
- formazione di quadri tecnici altamente specializzati.
Piano energetico regionale
La Regione si adopererà con adeguati investimenti, per la
realizzazione di un piano energetico regionale, con
l’obiettivo di utilizzare appieno le risorse
idroelettriche esistenti sul proprio territorio e ricercando le più
moderne ed economiche forme di approvvigionamento energetico,
attraverso:
- un aggiornamento del protocollo ENEL-Regione per lo
sfruttamento dell’energia idroelettrica,
incentivando la costruzione di nuovi impianti idroelettrici in
conformità ad un piano generale che consideri
l’intera superficie regionale;
- l’attuazione di un programma di distribuzione
del metano in tutti i centri nei quali esso sia economicamente
vantaggioso e garantendo costi di allacciamento omogenei in tutte
le zone di distri-buzione;
- la promozione, attraverso ulteriori incentivi, del risparmio
energetico e di un razionale impiego dell’energia
nei diversi settori, produttivi e di servizio, privati e
pubblici.
Piano informatico regionale
La Regione attiverà uno studio per la redazione di un piano
informatico regionale tendente ad una più puntuale conoscenza e
registrazione dei dati della realtà valdostana, ad una
ottimizzazione dei servizi delle pubbliche amministrazioni, e ad
una razionalizzazione dell’offerta di servizi
informatici sul territorio valdostano.
Ruolo Finaosta
La Finaosta sta svolgendo e potrà svolgere,
nell’ambito dell’economia regionale,
compiti di sostegno, di promozione e di consulenza tecnica, nonché
di gestione, su mandato della Giunta regionale, dei finanziamenti
regionali in diversi settori economici, privilegiando la promozione
di iniziative economicamente sane.
In tale contesto si colloca la possibile realizzazione di un
Business Innovation Center regionale, capace di stimolare la
formazione di imprese potenziali, prive di risorse finanziarie e
strutturali, alle quali fornire anche quei servizi reali
indispensabili per un loro positivo decollo.
Certamente il ruolo propositivo e di consulenza tecnica potrà
ottenere i migliori risultati se la Regione utilizzerà - come è
intendimento della maggioranza - la Finaosta non in modo
occasionale, ma come strumento di valutazione di tutte le
iniziative promosse, in modo particolare nella fase preliminare,
quando le scelte di intervento devono ancora essere definite.
Banca regionale
La Banca regionale, che sta per diventare operativa, è nata
fondamentalmente per rispondere a precise esigenze del mercato del
credito locale, il quale, da sempre, è stato caratterizzato dalla
presenza di una raccolta di risparmio elevata - circa 2000 miliardi
di lire al 31.12.1989 - che però non è mai stata reimpiegata
localmente in proporzioni accettabili con riferimento alla media
nazionale.
Tale risparmio, inoltre, è stato remunerato con tassi non solo
inferiori a quelli applicati nell’Italia
settentrionale, ma anche a quelli medi su base nazionale, mentre il
costo del denaro è risultato più elevato rispetto agli stessi
indici.
E’ perciò indispensabile un impegno della banca
regionale a riequilibrare la politica dei tassi attivi e passivi da
un lato, e favorire un incremento degli impieghi più adeguato al
volume della raccolta dall’altro lato.
La presenza pubblica nella nuova struttura permetterà senza
dubbio di aumentare la concorrenzialità del sistema bancario,
stimolando le banche ad offrire servizi migliori e a prezzi
competitivi; tuttavia il ruolo fondamentale che la stessa
inizialmente andrà a recitare sarà quello di gestire le opportunità
che la Regione ha già creato, o può offrire in prima persona quali
i consorzi garanzia fidi, la tesoreria, una quota del credito
agevolato.
Casa da gioco di Saint-Vincent
In vista della prossima scadenza delle con-venzioni con Sitav e
Siser per la gestione dei giochi del Casinò di Saint-Vincent, la
maggioranza si impegna:
- a delineare, anche mediante l’apporto di
società specializzate, le caratteristiche produttive, organizzative
e finanziarie più idonee per una casa da gioco armonicamente
inserita nel contesto economico e sociale della Regione;
- ad espletare, nella massima trasparenza e con il
coinvolgimento del Consiglio regionale, le scelte connesse alle
scadenze delle convenzioni.
Grandi infrastrutture
Lo sviluppo della nostra regione necessita di adeguate
infrastrutture distribuite equamente sul territorio.
E’ intendimento procedere al potenziamento delle
strutture già esistenti, tenendo però ben presente la necessità di
porre in essere interventi per la realizzazione dei seguenti nuovi
progetti:
- creazione, in accordo con l’ANAS, di nuovi
svincoli per le valli laterali, miglioramento della strada statale
n. 26 e realizzazione della tangenziale di raccordo tra autostrada
e statale n. 27;
- strada dell’Envers, da Arvier fino a Pontey,
per servire adeguatamente tale versante della Valle centrale e per
creare una valida alternativa alla statale n. 26.
Considerata poi la carenza di risorse idriche dovuta a periodi
sempre più lunghi di siccità, è intenzione procedere alla
costruzione dell’acquedotto del Monte Bianco che
costituirà sicuramente una soluzione altamente positiva per molti
Comuni della Valle.
4. ATTIVITA’ PRODUTTIVE
Agricoltura
L’agricoltura, giustamente, è sempre stata
oggetto di particolare attenzione da parte di tutte le
amministrazioni succedutesi dall’immediato periodo
post-bellico ad oggi.
Difendere e potenziare l’agricoltura è dunque un
imperativo categorico per tutti.
Il mondo rurale è sempre stato in prima linea nella difesa
dell’autonomia, nella valorizzazione delle più
genuine tradizioni della Valle, nella conservazione
dell’"esprit valdôtain".
Non va poi dimenticato, ancora, il ruolo fondamentale
dell’agricoltore inteso come custode delle bellezze
naturali.
Oggi, anche alla luce dell’appuntamento europeo
del 1993, è indispensabile - e la maggioranza intende operare in
questa direzione - l’adozione di interventi
coraggiosi ed incisivi per rendere la nostra agricoltura
competitiva anche a livello europeo e per creare condizioni di vita
sempre più favorevoli per la gente dei campi.
Pertanto, il settore agricolo valdostano va sostenuto in
un’ottica di continuo miglioramento della qualità e
della specificità dei prodotti, puntando sulla genuinità e sui
metodi di produzione che contemperino l’innovazione
tecnologica con le pratiche tradizionali.
In particolare si intende agire per:
- creare un marchio di tutti i prodotti tipici valdostani che
tuteli i consumatori e permetta agli agricoltori di valorizzare la
propria produzione, in particolare quella controllata e
biologica;
- rivedere il programma di risanamento del bestiame, applicando
controlli più rigorosi e prevedendo l’erogazione di
premi più consistenti per le stalle indenni nonché contributi per i
capi ormai improduttivi;
- operare interventi programmati per la cura e la valorizzazione
degli alpeggi;
- promuovere e sostenere le iniziative di riordino
fondiario;
- sostenere la cooperazione agricola nelle sue diverse
espressioni.
Turismo
La tutela dell’ambiente naturale è
inevitabilmente destinata a divenire il presupposto essenziale e
irrinunciabile per un ulteriore sviluppo turistico, ben più
importante sul piano strategico dei tradizionali fattori
concorrenti alla formazione dell’offerta (prezzo,
qualità delle infrastrutture, distanza ecc.).
La rapida adozione ed attuazione del Piano Territoriale
Paesistico rappresenta perciò il presupposto indispensabile per una
programmazione turistica che, intervenendo sul territorio, tenga
conto delle esigenze e delle compatibilità strettamente correlate
alla sua conservazione.
All’interno del quadro programmatico che sarà
definito dal Piano, la maggioranza individua fin
d’ora i seguenti indirizzi:
- mantenere ed incrementare la competitività delle strutture
sciistiche più prestigiose, favorendo e sollecitando, nel rispetto
delle procedure di valutazione dell’impatto
ambientale, le possibili interconnessioni fra stazioni limitrofe e
complementari (Courmayeur-La Thuile, Pila-Cogne,
Breuil-Champoluc);
- riequilibrare l’offerta ricettiva delle
strutture alberghiere, in particolar modo attraverso
l’insediamento di complessi e di esercizi di
adeguate dimensioni, in grado di offrire standard qualitativi
elevati e perciò propedeutici anche ad un possibile ed auspicato
sviluppo del turismo congressuale;
- potenziare gli impianti e le strutture ricreativo- sportive
(campi da tennis, campi da golf, parchi-giochi, percorsi di
equitazione, ecc.);
- riqualificare il contesto ambientale dei centri urbani;
- valorizzare il turismo di alta montagna, sostenendo uno
sviluppo qualitativo dei rifugi (anche come fonte di reddito ed
occupazione) curando la rete di sentieri ed alte vie, con
particolare attenzione al rispetto dell’ambiente,
alla sicurezza ed alla dislocazione di una adeguata
segnaletica;
- puntare sulla qualificazione della professionalità a tutti i
livelli, stimolando in modo particolare lo spirito
imprenditoriale;
- favorire i meccanismi di natura contrattuale e previdenziale
che stabilizzino il lavoro stagionale, con
l’obiettivo di giungere ad una stagione turistica
che duri tutto l’anno;
- valorizzare il patrimonio storico, archeologico, culturale
attraverso la predisposizione di passeggiate, percorsi guidati,
materiale illustrativo, oltre che attraverso una adeguata politica
di promozione;
- attuare una politica programmata di istituzione,
valorizzazione e fruizione dei musei;
- estendere, con l’istituzione di nuovi parchi ed
aree protette, le potenzialità del turismo naturalistico;
- istituire una agenzia di promozione e commercializzazione
turistica e definire gli ambiti territoriali delle aziende di
promozione turistica;
- favorire la realizzazione dello ski-pass unico per tutti gli
impianti regionali;
- rilanciare il termalismo.
Olimpiadi
L’organizzazione delle Olimpiadi invernali in
Valle d’Aosta rappresenta una grande opportunità di
promozione turistica a livello mondiale e di impegno per la
razionalizzazione delle strutture ricettive, sportive e di
collegamento della nostra regione.
Il tutto avverrà in un quadro di rispetto delle caratteristiche
ambientali e delle vocazioni naturali del territorio
valdostano.
La Regione continuerà ad adoperarsi, dopo le iniziative
preliminari già assunte, per ottenere l’assegnazione
alla città di Aosta dei giochi olimpici invernali del 1998, che
vorrebbe dedicare alla memoria di Leonardo David.
Imprenditoria diffusa
L’imprenditoria diffusa
dell’artigianato, del commercio, dei servizi
rappresenta una importante realtà che necessita, oltre che di un
adeguamento dei sostegni finanziari, soprattutto della
realizzazione di una rete di servizi reali.
Particolare attenzione sarà dedicata alle imprese di carattere
cooperativistico.
Industria
La presenza dell’industria
nell’economia regionale va conservata e sviluppata,
allo scopo di garantire una crescita equilibrata del reddito,
favorendo l’innovazione tecnologica e organizzativa,
consentendo l’interdipendenza funzionale fra i
settori economici fondamentali della Valle e realizzando adeguati
livelli occupazionali ed incrementando il patrimonio di
professionalità ed imprenditorialità presenti nella regione.
Per questi motivi il ruolo dell’industria va
rafforzato e nel contempo è necessario accelerare il processo di
reindustrializzazione delle aree colpite dalla crisi
industriale.
Piccola e media impresa.
E’ indubbio che le piccole e medie imprese
esercitano un ruolo importante nello sviluppo industriale della
regione.
L’integrazione europea porterà alla creazione di
un grande mercato, ricco di opportunità per tutti i soggetti che vi
partecipano, penalizzando però le strutture meno capaci di
affrontare la competizione internazionale.
Le piccole e medie imprese della regione necessitano pertanto di
una rete qualificata di servizi.
A questo fine occorre:
- procedere alla realizzazione di un centro servizi per
l’impresa, secondo quanto indicato nel programma
presentato dalla Regione alla CEE per il raggiungimento
dell’Obiettivo n. 2 (Piano di riconversione delle
zone in declino industriale);
- avviare processi innovativi nel campo della formazione
manageriale; -accedere ai network comunitari di cooperazione nei
campi del trasferimento di tecnologie e della ricerca;
- promuovere l’export e favorire
l’integrazione tra le imprese.
Verrès S.p.A.
Sarà perseguito l’obiettivo di un accordo
societario tra azienda, Regione e Poligrafico dello Stato.
Cogne
Il mantenimento sul territorio valdostano di una grande
industria, con collegamenti nazionali oltre che motivazioni
occupazionali, riveste finalità strategiche di aggregazione
sociale, di diversificazione professionale, di impiego,
specializzazione e mobilità di quadri tecnici e manageriali.
A questo fine si riconfermano i contenuti del protocollo
sottoscritto con l’IRI e la FINSIDER, volti al
rafforzamento dell’industria a Partecipazione
Statale nell’economia della regione.
Per realizzare gli obiettivi contenuti nel protocollo e
sostenere il ruolo della COGNE nel settore degli acciai lunghi
speciali ad alta qualificazione la Regione opererà:
- per favorire una completa ristrutturazione delle linee
produttive della Cogne, in modo da eliminare diseconomie derivanti
dalla non razionale distribuzione del
lay out
degli
impianti;
- per acquisire al patrimonio pubblico le aree dismesse dalla
Cogne, al fine di consentire una utilizzazione programmata;
- per risolvere i problemi di sicurezza sul lavoro e di
inquinamento posti da una grande azienda operante nel settore
siderurgico;
- per agevolare la ricerca nel campo degli acciai speciali e di
nuovi materiali;
- per promuovere interventi atti a contenere i costi
energetici.
5. INTERVENTI SETTORIALI
Politica Culturale
Bilinguismo.
Il bilinguismo italiano-francese è la condizione naturale
dell’identità valdostana.
Tale caratteristica peculiare assumerà una importanza ancora
maggiore con l’avanzamento del processo di
integrazione europea.
Occorre perciò favorire l’estensione della
conoscenza e dell’uso della lingua francese,
innanzitutto proseguendo nella politica di attuazione degli artt.
39 e 40 dello Statuto speciale nei diversi ordini di scuola, per un
insegnamento effettivamente bilingue.
E’ poi necessario un migliore coordinamento della
molteplicità di associazioni, enti ed istituti interessati alla
tutela del patrimonio storico e linguistico valdostano, che vanno
dotati di sedi e strutture adeguate.
Istruzione e cultura.
Investire nella scuola e nella cultura significa effettuare un
investimento economico e sociale per il futuro.
Un elevato livello culturale favorisce la possibilità di
comunicazione, creatività, conservazione di identità della comunità
valdostana.
La circolazione delle conoscenze e l’affinamento
dei processi formativi sono anche fattori di qualificazione del
lavoro e del sistema produttivo.
Per ottenere tali risultati la regione interverrà per:
- ridurre i preoccupanti fenomeni dell’abbandono
scolastico e delle ripetenze;
- riformare gli istituti professionali
nell’ambito di un sistema formativo integrato,
superando l’attuale separazione tra scuola e
formazione professionale;
- istituire in Valle centri universitari, legati alle
particolari condizioni storiche, linguistiche, geografiche e
produttive della nostra regione;
- istituire centri post-universitari particolarmente
specializzati e proiettati verso professioni nuove di interesse
comunitario;
- mettere a disposizione degli universitari valdostani una casa
dello studente a Torino;
- razionalizzare il sistema bibliotecario regionale: attuandone
l’informazione, ridisegnando - in una logica di
decentramento culturale - i rispettivi ruoli della biblioteca
regionale, delle biblioteche di comprensorio, di quelle comunali e
speciali, risolvendo con lo strumento legislativo i problemi del
personale precario;
- risolvere mediante una fondazione i problemi
dell’istituto musicale;
- istituire un museo etnografico ad Aosta;
- realizzare un centro polivalente (Auditorium) nella zona
individuata dal Comune di Aosta.
Beni Culturali
Un impegno importante sarà dedicato alla valorizzazione del
patrimonio storico, archeologico, artistico e culturale della
nostra Regione, attraverso:
- la continuazione e conclusione del lavoro di censimento e
catalogazione dei beni culturali esistenti sul territorio;
- la predisposizione di progetti mirati di ricerca e fruizione
guidata nel settore archeologico;
- la redazione di un piano di restauro dei beni culturali
censiti, stabilendo le necessarie priorità;
- la produzione e divulgazione di materiale illustrativo del
patrimonio culturale regionale.
Le politiche attive del lavoro e la formazione
professionale
Le politiche attive del lavoro devono concorrere alla qualità
dello sviluppo regionale, in stretto collegamento e coerente
integrazione con le politiche macroeconomiche, le politiche
sociali, le politiche industriali e le politiche territoriali.
Gli strumenti di politica attiva del lavoro, ad oggi esistenti
ed utilizzati, necessitano di potenziamento, innovazione ed
integrazione:
- l’Osservatorio del mercato del lavoro e delle
professioni deve svilupparsi a valido strumento di comprensione
delle dinamiche occupazionali, degli sviluppi settoriali e delle
evoluzioni nelle professioni;
- l’orientamento professionale deve elevarsi ad
un sistema di servizi rivolti all’informazione e
alla consulenza anche individualizzata, per supportare il cittadino
nelle scelte verso il lavoro, verso i percorsi formativi scolastici
e professionali;
- la formazione professionale, già consolidata, necessita di
innovazione a livello di sistema, di riflessione rispetto al
modello strutturale, di qualificazione;
- la politica degli incentivi per favorire il reinserimento nel
mondo del lavoro dei disabili e degli espulsi dai processi
produttivi (cassaintegrati e disoccupati) deve essere il più
possibile correlata ed integrata con le azioni che arricchiscono la
professionalità;
- la promozione del lavoro autonomo e della piccola
imprenditoria deve evolvere verso un sistema di servizi a sostegno,
che favorisca l’innovazione, la professionalità, il
consolidamento.
La nascita dell’Agenzia del Lavoro ha sicuramente
creato le condizioni per lo sviluppo di politiche attive del
lavoro.
E’ però necessario:
- garantire comunque l’integrazione di tutti gli
strumenti di politica del lavoro;
- sviluppare e consolidare l’attività di tutti
gli strumenti disponibili, con particolare riferimento
all’Osservatorio e
all’orientamento;
- avviare processi innovativi nel sistema della formazione
professionale, in stretta coerenza con le linee comunitarie ed in
riferimento agli obiettivi del Piano Innovazione del Ministero del
lavoro (legge 492).
Politiche sociali
L’attuale organizzazione temporale del lavoro e
dei servizi non risponde più alle esigenze di una migliore qualità
della vita familiare ed individuale, soprattutto per le donne.
Il punto di partenza per un ripensamento
dell’esistente e per nuove proposte organizzative è
una conoscenza più puntuale su base regionale,
dell’organizzazione del lavoro, dei tempi destinati
alla mobilità, delle possibili modificazioni di orari e calendari
delle più diverse attività, da ottenersi mediante una apposita
indagine conoscitiva, affidata ad un istituto specializzato.
Occorre poi programmare a livello regionale interventi che
favoriscano la realizzazione di condizioni di pari opportunità per
il mondo femminile e che conducano all’incremento e
alla qualificazione del lavoro delle donne, accogliendo
positivamente gli apporti propositivi e progettuali che possono
provenire dalle organizzazioni ed associazioni femminili della
Regione.
La qualità della vita di una comunità si misura soprattutto
dalla condizione dei soggetti più deboli (emarginati, disabili,
anziani, minori, immigrati).
Per i disabili saranno incrementati gli interventi e potenziati
i servizi, volti al miglioramento delle condizioni di vita e
all’inserimento nella vita sociale e lavorativa.
Le indicazioni principali riguardano i seguenti punti:
- armonizzazione delle normative regionali e nazionali in
materia di eliminazione delle barriere architettoniche negli
edifici e nei servizi pubblici;
- estensione dei servizi di sostegno ai disabili anche nelle
scuole superiori;
- interventi e strutture diversificati per la cura,
l’assistenza ai malati psichiatrici nelle diverse
fasi della malattia e per il loro reinserimento sociale;
- anagrafe dei disabili, finalizzata ad interventi più
mirati;
- miglioramento dell’assistenza sanitaria ed
economica.
Per gli anziani, oltre a promuovere interventi per una politica
di aggregazione sociale, finalizzata a contrastare fenomeni di
abbandono e solitudine, occorre:
- aumentare la capacità ricettiva dei servizi a disposizione
degli anziani autosufficienti, soprattutto nel capoluogo
regionale;
- potenziare e diversificare la gamma dei servizi finanziari,
sanitari e sociali rivolti agli anziani non autosufficienti.
I servizi a disposizione dei tossicodipendenti vanno migliorati
soprattutto per quanto riguarda la diversificazione ed il
coordinamento dei compiti, la preparazione del personale ed il
reinserimento sociale dei soggetti interessati.
Al fine di prevenire la diffusione del fenomeno droga fra i
giovani, particolare attenzione dovrà essere rivolta alle cause del
disagio giovanile ed ai modi per prevenirlo.
Gli interventi a favore degli immigrati del terzo mondo, oltre
che mirare ad una crescita del dialogo e della solidarietà sociale,
devono essere rivolti ad istituire idonei centri di informazione e
di prima accoglienza, capaci di fornire prime risposte ai bisogni
di informazione, regolarizzazione, lavoro, abitazione.
Sanità
Nel quadro delle confuse e contraddittorie iniziative dello
Stato in materia di riforma sanitaria, la Regione si pone i
seguenti obiettivi:
- operare per una regionalizzazione del servizio sanitario che
preveda il trasferimento alla Regione delle competenze e i fondi
fin qui gestiti dallo Stato. Sfruttando gli spazi già consentiti
dalle leggi vigenti, va perseguita una gestione più mirata ai
risultati del bilancio sanitario;
- ridefinire le rispettive competenze di Regione, USL e Comuni,
ridiscutendo anche le funzioni, il numero e le delimitazioni dei
distretti socio-sanitari;
- procedere, attraverso un largo confronto con le forze sociali
e gli operatori interessati, ad una verifica e ad un aggiornamento
del piano sanitario regionale. In tale piano andranno meglio
chiariti i livelli di coordinamento professionale ed
amministrativo, a livello di distretto come di USL, tenendo conto
della specificità delle varie figure e dei diversi compiti in sede
intraospedaliera e territoriale. La verifica continuativa dei
risultati deve divenire prassi abituale, privilegiando la qualità
degli interventi, senza trascurarne la quantità;
- ferma restando la necessità di procedere comunque agli
interventi urgenti, occorre sottoporre ad una seria analisi (dal
punto di vista sanitario, urbanistico, finanziario) con il
contributo di idonei apporti tecnici, la scelta fra la costruzione
di un nuovo ospedale nel comprensorio aostano e la ristrutturazione
dell’attuale presidio di Viale Ginevra;
- potenziare la prevenzione sanitaria attraverso la messa in
funzione dell’Osservatorio Epi-demiologico,
iniziative di educazione sanitaria, campagne di screening mirate,
interventi per migliorare la sicurezza nei luoghi di lavoro;
- migliorare la capacità operativa dei servizi di
riabilitazione;
- dare corso al processo di informatizzazione globale
dell’USL;
- riqualificare e rilanciare i servizi sul territorio, con
particolare riguardo alla prevenzione.
A questo fine è necessario ricorrere a modelli organizzativi ed
operativi adeguati ai compiti dei servizi territoriali, che sono
diversi, anche se collegati a quelli della struttura
ospedaliera:
- riorganizzare la rete dei poliambulatori (Alta Valle, Aosta,
Media Valle, Bassa Valle) per offrire servizi specialistici in
periferia;
- istituire nuove attività, volte ad aumentare
l’efficacia del servizio sanitario regionale, dando
la precedenza ad interventi capaci di incidere sui livelli di
salute di consistenti fasce di cittadini (telesoccorso,
elisoccorso, ospedalizzazione a domicilio, ecc); -intervenire
efficacemente per la formazione e la riqualificazione permanente
del personale in servizio.
Casa
Un notevole riscontro ha avuto la legge che consente alle fasce
sociali, in grado di utilizzare i mutui per la prima casa, di
accedere alla proprietà dell’alloggio.
In questo campo, assicurando la continuità degli interventi,
occorre individuare meglio le caratteristiche dei beneficiari ed
accelerare le pratiche di finanziamento.
Restano invece ancora forti le richieste di alloggi a canone
sociale, provenienti da strati sociali bisognosi, e quelle di
alloggi da locare ad un canone equo, provenienti da famiglie a
reddito medio-basso.
Occorre perciò intervenire per:
- incentivare, mediante idonei strumenti normativi ed operativi,
il recupero del patrimonio edilizio esistente, sia attraverso
l’intervento pubblico, che attraverso il sostegno
all’edilizia convenzionata. Un particolare impegno
sarà dedicato, d’intesa con il Comune, ad un
progetto di risanamento del centro storico di Aosta;
- riformare, attraverso una ridefinizione di competenze,
procedure e finanziamenti, l’Istituto autonomo per
le case popolari, al fine di giungere all’unicità di
gestione e ad interventi programmati di manutenzione straordinaria
di tutto il patrimonio abitativo pubblico;
- istituire un fondo per contributi in conto interessi a favore
dell’I.A.C.P. regionale e dei Comuni, per la
realizzazione di alloggi da destinare esclusivamente alla locazione
secondo la disciplina delle locazioni degli immobili urbani.
Solidarietà
Il contributo regionale ad una politica di solidarietà e
cooperazione fra i popoli troverà concreta attuazione attraverso
idonei finanziamenti, iniziative di sensibilizzazione, scambi
culturali e di formazione tecnico-professionale.
6. CONCLUSIONI
Il momento politico ed istituzionale che stiamo vivendo è
delicato.
E’ in corso infatti un ampio dibattito, a volte
anche acceso, sulla necessità di una riforma profonda delle
istituzioni, al fine di renderle più aderenti alla nuova realtà del
paese.
"Si diffonde e si rafforza - ha detto di recente il Capo dello
Stato - la richiesta di una democrazia più moderna, matura,
consapevole, in cui le istituzioni lavorino meglio, ed in modo
incisivo per il comune benessere e per una sempre maggiore libertà.
Una stretta connessione tra le aspirazioni individuali e gli
obblighi della solidarietà di tutti, a cominciare dalla classe
politica, costituisce la chiave, già indicata dalla nostra
Costituzione, della soluzione del problema fondamentale della
democrazia: il rapporto fra il cittadino e la politica".
La maggioranza che si è formata proprio per ridisegnare
l’assetto istituzionale della Regione, è ben conscia
della necessità di una profonda riforma delle istituzioni, al fine
di dissipare il clima di indifferenza che serpeggia nel paese.
Però è altrettanto convinta che sarebbe destinata al fallimento
anche la più coraggiosa e moderna riforma strutturale, se non si
potesse avere la certezza di poter contare
sull’operato di nuovi quadri politici.
Riformare la politica, darle nuovi contenuti, lavorare nella
direzione di un coinvolgimento dei cittadini: queste sono le linee
politiche direttrici che la nuova maggioranza intende
perseguire.
E’ ferma intenzione quindi di operare nella
difesa della specialità dell’istituto autonomistico,
in un momento di generale risorgere di tentazioni
neocentralistiche, finalizzate a minare le basi dello Stato
regionale, prefigurato dai Padri fondatori della Repubblica.
La maggioranza vede nell’assunzione di forti
iniziative - peraltro già in corso - da parte delle regioni per un
rilancio della loro identità, un’occasione questa
per fare dell’Ente Regione il centro vitale della
vita politica del paese.
L’intendimento è di proseguire in tale direzione,
cercando di ricreare un clima di fiducia intorno
all’istituzione regionale, alquanto appannata da
scelte non sempre coerenti compiute in tempi non troppo
lontani.
Non va poi dimenticato il fatto che il 1993,
l’anno della integrazione europea, è vicino: le
Regioni dovranno essere il fulcro della costituenda Europa, se non
vogliono essere definitivamente sopraffatte da una logica
centralizzatrice presente non soltanto in Italia ma anche in altri
paesi del vecchio Continente.
Un nuovo regionalismo: questo è l’obiettivo
ambizioso che la maggioranza si propone di conseguire; un
regionalismo di apertura, propulsivo e dinamico come nelle migliori
tradizioni del pensiero federalista italiano ed europeo.
Presidente
- Ringraziamo il Presidente della Giunta per
la lettura del programma; ricordo che la discussione avrà luogo
nella seduta di domani mattina. Oggi pomeriggio proseguiremo con la
discussione dell’ordine del giorno già iniziata
stamani.
La seduta è tolta, il Consiglio si riconvoca per le ore 16.
---
