Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3098 del 7 ottobre 1987 - Resoconto
OGGETTO N. 3098/VIII - INTERVENTI PER FAVORIRE I CITTADINI
COLPITI DA HANDICAPS MOTORI NELL'USO DI MEZZI DI TRASPORTO. -
(Interpellanza e reiezione di mozione)
PRESIDENTE:
Do lettura dell'interpellanza presentata dal
Consigliere Breuvé Lilliana:
INTERPELLANZA
A CONOSCENZA che la Sezione regionale dell'Associazione Italiana
Sclerosi Multipla (A.I.S.M.), Ente che da anni, sotto la Presidenza
di Rita Levi Montalcini, si batte a favore dei malati di sclerosi a
placche, ha inoltrato al Comune di Aosta la richiesta
dell'istituzione di un servizio taxi per i soci colpiti da handicap
motori gravi ed irreversibili, in virtù del quale, pagando il costo
di una corsa su mezzi pubblici urbani, i malati stessi possono
veder risolti, parzialmente, il loro isolamento e la loro
emarginazione e veder facilitata la loro vita di lavoro, di studio,
di relazione;
RILEVATO che la stessa Sezione A.I.S.M. precisa, che il servizio
dovrebbe estendersi a tutti gli handicappati motori
indipendentemente dalla patologia che ha determinato
l'handicap;
CONSIDERATO che si sta costituendo in Aosta una Cooperativa di
taxisti, anche nell'intento di collaborare alla soluzione di
problemi sociali come quello enunciato;
RICORDATO che parecchie Amministrazioni comunali di grandi
centri, tra cui Torino, già nel 1979 hanno istituito servizi
analoghi;
INTERPELLA
l'Assessore regionale alla Sanità ed Assistenza Sociale al fine
di conoscere quali iniziative intende assumere, date le peculiari
caratteristiche della nostra Regione, per estendere una forma di
servizio corrispondente a quella richiesta per il capoluogo, a
tutto il territorio regionale.
PRESIDENTE:
Do lettura della mozione presentata dal
Consigliere Sandri:
MOZIONE
RITENUTO indispensabile fornire a tutti i cittadini affetti da
sclerosi multipla la possibilità di una reale vita di relazione,
nonché di poter accedere ai servizi sanitari senza difficoltà;
CONSIDERATO
che, come dimostrano esperienze in altre
regioni, la
forma migliore di aiuto è quella di integrare i
costi dei servizi di autonoleggio con autista (taxi) rispetto alle
normali di autolinee
;
il Consiglio regionale della Valle
d'Aosta
DELIBERA
di impegnare l'Assessore regionale alla Sanità ed Assistenza
Sociale a
predisporre nel più breve tempo possibile un
provvedimento di legge che recepisca gli orientamenti espressi in
premessa.
PRESIDENTE:
Ha chiesto la parola il Consigliere
Segretario, Breuvé Lilliana; ne ha facoltà.
BREUVÈ LILLIANA (P.S.I.):
L'interpellanza vuole
sottoporre all'attenzione dell'Assessore alla Sanità il problema,
sollevato dagli handicappati che aderiscono all'Associazione
Italiana Sclerosi Multipla (A.I.S.M.) che riguarda la possibilità
di un servizio di trasporto, che consenta loro di vivere meglio,
spostandosi in modo idoneo ed autonomo, utilizzando una specie di
servizio pubblico, così come suggerito dagli stessi tassisti, che
hanno proposto di mettere delle vetture a disposizione degli
iscritti all'A.I.S.M. che non dispongono di autonomia di
movimento.
Un servizio analogo è già stato istituito in alcune grandi
città, come ad esempio a Torino, dove è stato istituito fin dal
1979. Poiché è stato chiesto anche al Comune di Aosta di attuare un
servizio simile, chiedo all'Assessore se sia possibile estendere,
in breve tempo, questo servizio a tutto il territorio regionale,
per togliere gli handicappati dall'emarginazione conseguente alla
loro penosa situazione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei precisare un piccolo aspetto della
mozione.
Noi sappiamo che l'Assessorato già riserva particolari
attenzioni verso i portatori di altri tipi di handicap; nel nostro
caso, si tratta solo di trovare un meccanismo che consenta a queste
persone, che sono oltre 60 e cioè in numero relativamente grande
per una piccola regione come la nostra, di potersi muovere con
tranquillità nello svolgimento delle loro normali attività di
lavoro. La malattia di cui soffrono, specie in alcuni periodi più o
meno lunghi, determina grandi difficoltà di movimento. Ne consegue
che l'istituzione di questo servizio diventa più impellente, per
questo, più che per altri casi, proprio perché non si tratta di
persone inabili, ma di persone che esercitano quotidianamente una
loro attività e che, quindi, devono vedersi riconosciuto il loro
diritto a potersi muovere liberamente ogni giorno.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io credo che la mozione e
l'interpellanza abbiano il merito di orientare l'attenzione del
Consiglio verso una parte della popolazione, afflitta da problemi
molto gravi. Ritengo anche che la normativa regionale possa
effettivamente contribuire a risolvere, in qualche modo ed almeno
in parte, i problemi di queste persone, che incontrano difficoltà
nei movimenti e che, proprio per questo, affrontano delle spese non
certo indifferenti.
Poiché la legge regionale n. 85, sulle barriere architettoniche,
consente alla Giunta regionale di erogare finanziamenti per i
servizi pubblici da mettere a disposizione delle persone
handicappate, vorrei sapere se, anche in questo caso, sia possibile
ricorrere a tale normativa. Questa è la prima domanda.
In secondo luogo, poiché esiste un preciso regolamento
d'attuazione della legge sull'abbattimento delle barriere
architettoniche, che assegna alle famiglie che hanno un
handicappato in casa un contributo fino all'80 per cento delle
spese, nel caso di ristrutturazioni interne all'alloggio o di
acquisto di attrezzature che facilitino il movimento delle persone
handicappate, vorrei avere dall'Assessore la conferma che questa
normativa possa essere estesa o considerata estensibile anche a
questi casi.
Noi, quindi, siamo favorevoli sia alla mozione, sia
all'interpellanza, perché, essendoci già delle norme che ce lo
consentono, riteniamo che si debba e si possa procedere.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Al Consigliere Mafrica dico che non è
possibile utilizzare i fondi previsti dalla legge regionale n. 85
per i trasporti di coloro che ne hanno necessità, siano essi i
colpiti dalla sclerosi multipla, gli invalidi al 100 per cento o i
ciechi; i fondi di cui si parla, infatti, devono essere utilizzati
o per l'adattamento dell'abitazione o per l'acquisto o
l'adattamento di mezzi di trasporto. Nei possibili utilizzi della
legge rientrano anche: l'acquisto di carrozzelle montascale, la
costruzione e l'introduzione di ascensori... Il trasporto in taxi,
tuttavia, non può rientrare nella legge, perché non si tratta di un
mezzo di proprietà del privato o dell'ente pubblico.
Per rispondere all'interpellanza ed alla mozione, preciso che
non servono nuove leggi, in quanto esiste già la legge 28 dicembre
1981, n. 85, che, all'articolo 6, recita:
"La Giunta regionale è autorizzata
ad erogare
contributi... ed a stipulare convenzioni, con autisti di piazza e
autonoleggiatori, per trasporto di persone non
deambulanti".
Questa legge è già stata utilizzata, ad esempio, per il
trasporto di coloro che, periodicamente, devono essere sottoposti a
dialisi, per il trasporto degli handicappati psichici, delle
persone che devono essere curate presso il "day hospital" o che
necessitano di visite specialistiche.
In ogni caso, il problema di estendere il servizio-taxi era già
stato affrontato dalla Giunta regionale, prima ch'io divenissi
Assessore; tuttavia, non era stata trovata una soluzione idonea, in
quanto i comuni che avrebbero potuto beneficiare della convenzione
sarebbero stati inferiori al 50 per cento. I Consiglieri ben sanno,
infatti, che gran parte dei comuni non ha neppure un servizio di
autonoleggio, per cui si sarebbero dovute affrontare grandi
difficoltà, specie se consideriamo che in Valle d'Aosta ci sono
circa 1800 persone che beneficiano dell'assegno di accompagnamento
e che, quindi, potrebbero chiedere di beneficiare anche di questo
servizio. A costoro sono da aggiungere i ciechi ed i circa 400
grandi invalidi del lavoro.
Non è stato possibile, inoltre, realizzare questo servizio,
perché non si era riusciti a determinare con precisione in quali
casi ed a quali persone lo si sarebbe potuto estendere.
Fin dall'inizio del 1987, questo problema è stato affrontato in
modo diverso e cioè, ai comuni nei quali esistevano dei casi
particolari e che avevano avanzato formale richiesta, è stata data
la possibilità di inserire tra le spese di gestione dell'assistenza
comunale anche quelle per il trasporto delle persone che ne avevano
necessità.
Ciò è stato fatto, in primo luogo perché il comune conosce più
facilmente le effettive necessità del cittadino e, a parte il
discorso relativo al reddito familiare, può sapere se il nucleo
familiare sia o meno in condizioni di assistere e accompagnare la
persona handicappata, e, in secondo luogo, perché, introducendo
questo nuovo servizio tra le forme di assistenza a carico
dell'Amministrazione regionale, forse si sarebbe trovata anche una
soluzione per gli autonoleggiatori. Speravamo, infatti, che, specie
nei comuni privi di servizio di autonoleggio, qualcuno avrebbe
finito per chiedere tale licenza, così come, appunto, è accaduto al
momento dell'istituzione del servizio per le persone che,
periodicamente, si devono sottoporre a dialisi.
Finora, pertanto, le difficoltà di applicazione non sono
derivate da cattiva volontà dell'Amministrazione regionale, ma
dalle effettive difficoltà di trovare degli autonoleggiatori su
tutto il territorio regionale. Un provvedimento, del quale
avrebbero potuto beneficiare solo i pazienti di Aosta, Verrès,
Châtillon o Courmayeur e zone limitrofe, sarebbe stato piuttosto
limitativo. Noi ci auguriamo di poter estendere il servizio,
analogo a quello che già esiste per i pazienti che si devono
sottoporre a dialisi, per gli handicappati gravi o per i malati
psichici, che, giornalmente, devono recarsi presso il reparto di
psichiatria, anche ad altre categorie di invalidi, consentendo al
comune di autorizzare il trasporto delle persone bisognose di cure
sanitarie, utilizzando i fondi regionali.
PRESIDENTE:
Ha chiesto la parola il Consigliere
Segretario, Breuvé Lilliana; ne ha facoltà.
BREUVÈ LILLIANA (P.S.I.):
Mi fa piacere sapere che il
problema sia già stato esaminato in sede di Giunta. Non intendevo,
tuttavia, riferirmi solo alle persone che si devono spostare per
motivi di salute, ma anche a quelle persone che intendono spostarsi
per semplici motivi personali, non fosse altro che per non sentirsi
isolate e quasi recluse in casa per tutto il giorno. Credo che
queste persone, dopo essere state registrate, possano essere munite
di una specie di tesserino che le autorizzi a beneficiare di alcuni
interventi dei comuni, che potrebbero consentire a questi infelici,
per esempio, di scendere ad Aosta. Del resto, non si può aspettare
che una persona si ammali, per intervenire con un mezzo di
trasporto; io penso che si debba intervenire anche per darle solo
un'ora di felicità: è un dovere che, a mio parere, rientra nelle
azioni di medicina preventiva. Grazie.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi consenta l'Assessore di svolgere
un'osservazione positiva, preceduta, però, da altre di natura più
critica.
Innanzitutto, mi sembra positivo che l'Assessore, tutto sommato,
interpreti correttamente lo spirito dell'interpellanza e della
mozione: ciò lo desumo dalle sue stesse parole. Non mi sembra,
tuttavia, che la soluzione proposta sia sufficiente, anche perché i
comuni della Valle che hanno a disposizione un servizio di
autonoleggio con autista, pur coprendo più del 90 per cento delle
esigenze degli iscritti all'A.I.S.M., non coprono ancora il 100 per
cento di coloro che ne hanno bisogno.
In secondo luogo, io penso che sia poco funzionale delegare ai
comuni questo servizio, anche se suffragato da finanziamenti
regionali, perché è doveroso e spetta comunque, al di là della
famiglia che lo richiede, al di là del reddito posseduto e al di là
del problema contingente del grado di difficoltà motoria, perché il
potersi muovere liberamente, specie e soprattutto in presenza di
impedimenti di salute, è un sacrosanto diritto del cittadino. Io
penso, per esempio, che le persone che, per dichiarazione del
Centro di neurologia dell'Ospedale o perché riconosciute affette da
questa malattia, abbiano comunque diritto ad un tesserino che
consenta loro di accedere al servizio-taxi ad un prezzo pari a
quello delle corse urbane dei servizi pubblici.
È una misura già sperimentata in altre realtà, con ottimi
risultati, e consente al cittadino di beneficiare di una libertà
personale anche nei confronti della sua famiglia. Una persona,
infatti, non deve essere di eccessivo peso ai propri familiari per
delle difficoltà che, come in questi casi, non si ripetono solo una
volta alla settimana, magari per sottoporsi a cure fisioterapiche o
ad altre terapie, oppure per ottemperare ad eventuali incombenze di
carattere saltuario, ma che si ripetono quotidianamente e, magari,
più volte nello stesso giorno, perché si tratta di persone che
lavorano e che necessitano anche quattro volte al giorno di questo
tipo di servizio.
I familiari di questi pazienti devono già intervenire piuttosto
di frequente per superare le barriere architettoniche che,
purtroppo, sono ancora così diffuse nelle nostre abitazioni.
Tuttavia, per cercare una soluzione che possa trovarci concordi
sulla mozione, io proporrei di togliere le parole "di legge" dalla
parte deliberativa della mozione, che verrebbe così letta:
"...di impegnare l'Assessore regionale alla Sanità ed Assistenza
Sociale a predisporre nel più breve tempo possibile un
provvedimento che recepisca gli orientamenti espressi in
premessa".
Mentre mi rendo conto che esiste già una legislazione che, in
questo senso, potrebbe essere utilizzata per risolvere le questioni
da me sollevate, rimarrebbe valido, con la mozione emendata,
l'impegno dell'Assessore a ricercare la formula migliore per
consentire a tutti gli handicappati gravi di poter utilizzare, con
relativa frequenza, questo tipo di servizio.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi pare che le difficoltà sollevate
dall'Assessore ricordino analoghe difficoltà, frapposte per anni ad
un'iniziativa dello stesso genere, quando era Assessore l'attuale
Consigliere Pollicini. Il nostro Gruppo aveva proposto una legge
per pagare il trasporto sui mezzi pubblici regionali alle persone
colpite da un'invalidità superiore all'80%.
Ci fu obiettato: "In Valle d'Aosta ci sono migliaia di persone
in queste condizioni. Se tutte beneficiano del servizio, il suo
costo raggiungerà cifre veramente ragguardevoli". Dopo alcuni anni,
si è accertato che, invece di 7.000 o 8.000, erano solo 300 o 400
le persone handicappate che usufruivano concretamente di quei
biglietti per spostarsi nella città di Aosta o nella Valle.
Credo che anche in questo caso sarebbe meglio sperimentare un
provvedimento ampio, piuttosto che continuare ad utilizzare dei
meccanismi che, di per sé, sono in parte discrezionali ed in parte
discriminatori. In alcuni casi particolari, infatti, la Giunta ha
già deliberato che un servizio-taxi sia messo a disposizione di
bambini handicappati o di handicappati gravi.
L'Assessore dice (e noi riconosciamo che sia già qualcosa): "I
comuni che accertano l'esistenza di alcuni casi particolari,
possono inserirli nell'assistenza comunale e ottenere il rimborso
da parte della Regione". Nella valutazione di questi casi, però, in
assenza di norme oggettive, possono essere usati criteri diversi ed
entra in gioco il criterio della discrezionalità. Esiste, inoltre,
una forma di discriminazione, perché ci sono anche dei comuni che,
anche volendo, non riescono a trovare l'autonoleggiatore disposto
ad effettuare questo servizio.
Noi, invece, crediamo che sia possibile studiare un
provvedimento che individui dei meccanismi che consentano alla
Regione di predisporre una normativa valida per tutti, per un certo
periodo di carattere sperimentale. Probabilmente, così si
risolverebbe una gran parte di quei casi che oggi
si
presentano come problematici ed i costi non sarebbero quelli temuti
oggi, quando, con la preoccupazione di dover affrontare una spesa
incontrollata, non si risolvono neanche certi casi realmente molto
gravi.
Per quanto ne so io, questi malati incontrano delle effettive
difficoltà di movimento; ciò, però, non significa che tutti gli
invalidi al 100 per cento debbano usufruire delle stesse
condizioni. Per loro fortuna, infatti, esistono degli invalidi che,
nonostante il riconoscimento di un'alta percentuale di invalidità,
riescono a muoversi più facilmente delle persone che hanno questo
tipo di malattia.
Credo, quindi, che, in sede di Commissione o di Giunta,
bisognerebbe approfondire questa materia, con l'aiuto di studi
tecnici, prima di dichiarare che il problema è irrisolvibile o
risolvibile solo in un certo modo.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
La Giunta non ritiene di dover accettare
questa mozione, in quanto si stanno già effettuando delle
sperimentazioni sul territorio, a completo carico della Regione,
sul trasporto delle persone handicappate che ne abbiano necessità,
e, pertanto, non reputa conveniente emanare un'apposita legge
esclusivamente per coloro che sono colpiti dalla sclerosi
multipla.
Al trasporto per esigenze sanitarie, sociali e, in certi casi,
anche economiche, provvedono già ora le assistenti sanitarie. Ad
esempio, quando una persona anziana non ha la possibilità di
recarsi con un mezzo proprio, con un mezzo pubblico o con l'aiuto
di qualche familiare o vicino, a ritirare la pensione, viene
accompagnata dalle assistenti domiciliari.
È intenzione della Giunta, invece, estendere questo servizio a
tutti i comuni, in modo che, del servizio taxi o di quello di
autonoleggio, possano usufruire tutte le persone bisognose.
Non si può provvedere solo a coloro che sono affetti dalla
sclerosi multipla e trascurare le persone cieche o gli handicappati
gravi: noi preferiamo estendere il servizio di assistenza ai vari
comuni, per andare incontro alle esigenze di tutti coloro che ne
hanno necessità.
(...Interruzione del Consigliere SANDRI...)
VOYAT (U.V.):
Io mi riferivo ai servizi che già esistono,
come ad esempio a quelli in favore dei dializzati, di coloro che
necessitano di cure presso il "day hospital" di psichiatria, di
quei casi sociali nei quali i comuni già oggi intervengono, con le
assistenti sociali, per facilitare il ritiro della pensione e
l'effettuazione di visite mediche o di analisi.
Dicevo anche che, a nostro avviso, non è il caso di predisporre
un provvedimento limitato agli affetti da sclerosi multipla, perché
è difficile stabilire il tipo di servizio e il momento in cui lo si
deve svolgere. Nel caso, invece, di pazienti che devono sottoporsi
a dialisi, è più facile organizzare e programmare un servizio di
trasporto, perché si sa dove e quando intervenire; mentre non è
altrettanto facile organizzare un analogo servizio per coloro che,
ad esempio, devono recarsi in banca, per coloro che devono
sottoporsi a degli esami o a delle prestazioni sanitarie saltuarie,
oppure, come dice il Consigliere Breuvé, per coloro che intendono
andare a spasso per un'ora al giorno, e, quand'anche si riuscisse
ad organizzare tale servizio, si riuscirebbe a farlo funzionare in
modo corretto solo con estrema difficoltà.
Il Comune di Saint-Pierre ed altri comuni, che ora non ricordo,
sono stati autorizzati a stipulare, con il beneplacito del servizio
di assistenza comunale, delle convenzioni con alcuni
autonoleggiatori disposti ad effettuare un simile servizio. È
ovvio, però, che il paziente che vive in un nucleo familiare con
due o tre macchine non possa beneficiare della continua assistenza
di un tassista, mentre si ritiene giusto che, in altre situazioni
familiari ed economiche, si abbia a disposizione questo servizio di
assistenza.
La Giunta regionale, pertanto, ritenendo di dover continuare ad
operare nel modo già sperimentato in alcuni comuni nel 1987, non
accetta la mozione. Mi scuso con il Consigliere Sandri, che ha
riferito di sperimentazioni con ottimi risultati in altre realtà.
Se dovessimo pensare solo al Comune di Aosta, risolveremmo la
questione in modo molto più agevole; ma, pur ospitando quasi il 40
per cento della popolazione regionale, il Comune di Aosta non
rappresenta la totalità degli abitanti della Valle. Un
provvedimento di questo genere, a parere dell'Amministrazione
regionale, non deve riferirsi ad un solo comune, ma a tutti i
comuni della Valle ed a tutti coloro che necessitano di questo tipo
di assistenza.
Credo che si possa sperimentare il tesserino, proposto dal
Consigliere Mafrica, per l'uso di tutti i mezzi pubblici; osservo,
però, che il trasporto pubblico consentirebbe di affrontare una
spesa piuttosto limitata, proprio per la presenza di limiti di
orario e di percorso, mentre la spesa di un servizio-taxi avrebbe
dei costi molto più elevati, difficilmente quantificabili, specie
se si tiene conto che le convenzioni finora stipulate per il
servizio in favore dei dializzati prevedono un costo di lire 650 al
chilometro, più l'I.V.A.
Credo che, d'accordo con l'Assessorato all'Industria, Commercio,
Artigianato e Trasporti, si potrebbe prendere in considerazione il
problema del trasporto pubblico, provvedendo, innanzitutto, a
censire tutti gli affetti da un certo tipo di malattia o da una
certa invalidità, per vedere se sia possibile o meno munirli di un
tesserino personale. Preciso, però, che, in questo caso, per
trasporto pubblico non si intende il trasporto per mezzo del
taxi.
Credo che il problema possa essere risolto solo identificando le
necessità ed i tipi di trasporto da fare. Noi, per il momento, non
siamo assolutamente d'accordo con l'estensione a tutte le richieste
ed esigenze possibili del servizio-taxi al prezzo del biglietto di
un mezzo pubblico. Ripeto che questo esperimento è già stato fatto,
non solo per i malati affetti da sclerosi multipla, e che servizi
analoghi verranno organizzati dai comuni, tramite convenzioni con
autonoleggiatori oppure tramite accompagnamento, da parte delle
assistenti domiciliari, per tutti i cittadini affetti da malattie
che necessitino di un mezzo di trasporto.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono abbastanza deluso dall'atteggiamento
della maggioranza, rappresentata così brillantemente, in questo
consesso ed in questa occassione, dall'Assessore alla Sanità ed
Assistenza Sociale, verso la mia mozione, perché lo ritengo ottuso.
Non voglio certamente essere offensivo, ma uso l'aggettivo "ottuso"
nel senso che, a mio parere, non si intende cambiare la rotta
dell'abituale politica dell'assistenza sociale in Valle d'Aosta,
così ben delineata dall'Assessore e che praticamente, può essere
identificata nel non fare niente.
Non si tratta, certamente, di una osservazione gratuita: io ho
presentato questa mozione perché l'argomento affrontava uno dei
tantissimi problemi, legati alla qualità dell'assistenza sanitaria
e sociale, presentatisi negli ultimi tempi. Possiamo
tranquillamente sostenere che le mozioni del Consiglio regionale,
votate all'unanimità, non sortiscono l'effetto sperato, perché la
Giunta non rispetta alcun impegno assunto in precedenza, come ci
viene puntualmente confermato dalle risposte alle interpellanze che
noi presentiamo, a mesi di distanza, per conoscere i risultati di
vecchie mozioni.
Visti i precedenti, quand'anche la mia mozione venisse
approvata, non mi fiderei di certo delle parole dell'Assessore,
perché farebbero la stessa fine di quelle sul centro di senologia.
Per quanto concerne i prelievi di sangue, sui quali spesso abbiamo
discusso in Consiglio, notiamo con rammarico che la gente continua
ad attendere per giorni e giorni. Veniamo ora al campo della
fisioterapia, dove, secondo me, l'indecente testardaggine con la
quale non si vuole prendere a cuore il problema della
qualificazione professionale del personale paramedico, ha fatto sì
che, per esempio, i problemi del settore siano rimasti
assolutamente irrisolti. Ci sono delle persone che abbisognano di
un intervento fisioterapico continuo e costante, che non sanno
proprio che cosa fare, oltre che recarsi presso professionisti o
ambulatori privati.
Una lunga serie di carenze organizzative è imputabile proprio
all'atteggiamento "bizantino", del quale ho detto prima. Quando si
presenta l'esigenza di dare il taxi a determinate persone,
attraverso un servizio già effettuato in altre regioni, dove
funziona bene e dove è dimostrato che non costa alla società e che,
nel contempo, è dignitoso anche per le persone che ne beneficiano,
si incominciamo a sentire i "bizantinismi" del tipo: "Ma,..
forse,... bisognerebbe andare a vedere chi c'è e chi non c'è,... i
ciechi...". E così si sposta il discorso su altre categorie, per
non affrontare realmente il problema.
Mi rivolgo all'Assessore alla Sanità, perché credo che poi
riferirà a tutta la Giunta regionale. In questa Valle, purtroppo,
si investe molto nell'attività produttiva, nel turismo ed in tutta
una serie di settori economici, ma non si fa niente, proprio
niente, per risolvere alcuni diritti fondamentali del cittadino;
non si fa niente per risolvere il problema delle persone affette da
sclerosi multipla e che pure hanno urgente bisogno. Di esempi ne
potremmo fare, addirittura, "a iosa".
Come Consiglieri di opposizione, ad esempio, ieri siamo andati a
Courmayeur, dove abbiamo potuto constatare che non esiste un
asilo-nido, non esiste un servizio di trasporti per i bambini che
ne hanno bisogno. Sarebbe proprio interessante vedere
l'atteggiamento del Comune di Courmayeur se, nel suo territorio, ci
fossero delle persone colpite dalla sclerosi a placche.
L'assegnazione di un contributo o la possibilità di avere a
disposizione un certo servizio è proprio in funzione della
disponibilità di questo o di quell'altro sindaco.
Questo è il vostro modo di gestire l'assistenza sociale in Valle
d'Aosta, controllando tutto, persona per persona, attraverso i
comuni e attraverso le disposizioni dell'assistenza domiciliare o
altro. Questo discorso si regge solo sulla possibilità di
commettere degli abusi e di fare delle preferenze e di lasciare in
mano a delle persone, che, ovviamente, non sono qualificate, perché
un sindaco non può essere onnisciente, la possibilità di dare ad
uno e di negare ad un altro. Non è un modo d'agire corretto;
pertanto, se l'Assessore voleva essere più chiaro, poteva dire
semplicemente, senza perdersi troppo in chiacchiere, che a lui, di
questo problema, "non gliene frega assolutamente niente", che alla
maggioranza regionale, "non gliene frega assolutamente niente"
delle 60 persone che hanno problemi di mobilità. Questo è vero e lo
ha anche detto quando ha aggiunto: "Bisogna vedere se possono
andare, quanti sono.... Per 60 persone, non ci interessa, perché
siamo interessati a risolvere problemi molto più gravi...".
I problemi diventano sempre più grandi e gravi, ma non vengono
mai risolti. Esistono, infatti, situazioni estremamente gravi,
sotto l'aspetto dell'assistenza sociale e sanitaria, come, ad
esempio, la gestione dell'U.S.L., l'ufficio di direzione e tutta
una serie di problemi che non vengono risolti, sempre per il solito
atteggiamento "bizantino": "Bisogna curare questa persona che è
amica nostra, per cui bisogna tenerla in quel posto lì...". Si
fanno continuamente delle delibere...
(...Interruzione del Presidente ROLLANDIN...)
SANDRI (N.S.):
Ci si serve di tutta una serie di
procedure e atteggiamenti "bizantini" per non risolvere i problemi
più pratici.
Ringrazio i Consiglieri che hanno apprezzato la mia mozione e
ringrazio il Partito Comunista per il suo atteggiamento, anche se
non condivide il problema del provvedimento di legge, pur essendomi
reso disponibile a togliere la dizione "di legge" dalla parte
deliberativa della mia mozione.
Credo, invece, che voi, votando contro la mozione, vogliate solo
dimostrare che farete comunque qualche cosa per queste persone e
per tutte le altre che ne avessero necessità. Vorrò proprio vedere,
di qui a qualche mese, se rispetterete tutti gli impegni che
assumete oggi qui in Consiglio. Preferirei, al limite, che anche
allora, come oggi, mi diceste di non approvare neppure le mie
eventuali mozioni, tanto non avreste né la capacità e neppure la
voglia di rispettare le promesse che, nel caso, voleste fare.
PRESIDENTE:
Se nessuno chiede la parola, pongo in
votazione la mozione in oggetto:
ESITO DELLA VOTAZIONE
Presenti: 23
Votanti: 8
Favorevoli: 8
Astenuti: 15 (Beneforti, Bondaz, Chabod, De Grandis, Faval,
Lanivi, Maquignaz, Martin, Pedrini, Perrin, Ricco, Rollandin,
Stévenin, Tamone e Voyat)
Il Consiglio non approva
PRESIDENTE:
L'oggetto n. 45 è stato rinviato e, pertanto,
si procede con la trattazione dell'oggetto n. 46 all'ordine del
giorno.
