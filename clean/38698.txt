Classificazione
AGRICOLTURA
BILANCIO E CONTABILITA' REGIONALE



Oggetto del Consiglio n. 2192 del 8 giugno 2016 - Resoconto
OGGETTO N. 2192/XIV - Disegno di legge: "Sospensione delle
rate di mutui concessi a valere sul fondo di rotazione regionale di
cui alla legge regionale 24 dicembre 1996, n. 43 (Costituzione di
un fondo di rotazione per la realizzazione di opere di
miglioramento fondiario in agricoltura)".
Rosset (Presidente) -
Punto n. 32 all'ordine del giorno,
per l'illustrazione ha chiesto la parola il Consigliere
Restano.
Restano (UV) -
Più volte in quest'aula abbiamo trattato
l'argomento principale: la crisi finanziaria che ha interessato
l'Europa, l'Italia ed infine anche la nostra regione e ha segnato
in maniera profonda il settore agricolo della Valle d'Aosta.
L'abbiamo trattato in aula, l'abbiamo trattato anche nella III
Commissione, si è dibattuto di tutte le problematiche del settore,
dando il giusto rilievo e importanza a quello che rappresenta
l'agricoltura, in maniera diretta e indiretta, per il nostro
territorio.
Proprio a seguito di tutti questi confronti, il 12 maggio 2016
il Consiglio approvava una mozione che impegnava il Governo
regionale a presentare un intervento normativo che potesse
prevedere, tramite specifici criteri oggettivi stabiliti dalla
norma, un sostegno tangibile in favore degli agricoltori
valdostani, in crisi di liquidità accertata tramite specifici
criteri oggettivi stabiliti dalla norma.
Oggi, dopo ventisei giorni dall'approvazione della mozione in
questione, sono a presentare il disegno di legge n. 82, che ha per
titolo "Sospensione delle rate di mutui concessi a valere sul fondo
di rotazione regionale di cui alla legge 24 dicembre 1996 n.
43".
Il disegno è molto semplice, è composto da due articoli:
l'articolo 1 dispone la sospensione automatica del pagamento di due
rate semestrali dei mutui agevolati stipulati con la società
finanziarie "Finaosta", a valere sulla legge regionale n. 43/96, in
favore degli agricoltori che hanno richiesto, o che richiederanno,
agli istituti bancari, sulla base della certificazione rilasciata
dall'AREA Valle d'Aosta, un'anticipazione dei contributi relativi
alla campagna 2015, a valere sul programma di sviluppo rurale non
ancora erogati dall'AGEA.
La sospensione opera per i mutui stipulati sino al 31 maggio
2016 per le rate in scadenza nel periodo compreso dal 1° luglio
2016 fino al 30 giugno 2017, con un corrispondente prolungamento
del piano di ammortamento senza interessi di mora, né oneri
aggiuntivi a carico dei mutuatari.
Le agevolazioni sono concesse nel rispetto della regola del
"
de minimis
", dietro presentazione della prescritta
dichiarazione, e, laddove le imprese interessate alla sospensione
del pagamento delle rate di mutuo non possano accedere ai benefici
in de minimis, la sospensione potrà comunque essere accordata, a
condizione però che gli oneri finanziari dell'operazione siano
posti a carico dell'impresa richiedente.
L'articolo 2 prevede la dichiarazione d'urgenza.
Presidente -
Siamo in discussione generale, ha chiesto la
parola il consigliere Nogara. Ne ha facoltà.
Nogara (UVP) -
Il mio intervento, a nome del gruppo
dell'UVP, è per esprimere la nostra soddisfazione per la
presentazione di questo disegno di legge. La sospensione di queste
due rate dei mutui erogati da "Finaosta", era una richiesta che
espressamente era stata fatta dal nostro gruppo per dare una
boccata d'ossigeno ad aziende agricole in grande difficoltà.
Ringrazio per la celerità anche il Governo regionale, perché, nel
giro di venticinque giorni, si è riusciti a mettere in piedi un
disegno di legge, per poter dare la possibilità a queste persone di
respirare un po'.
Io però vorrei fare una raccomandazione agli agricoltori che
usufruiscono di queste misure: bisogna fare attenzione a quello che
si spende in questo periodo, perché questa è solo una sospensione
dei mutui, il mutuo si dovrà pagare. C'è un anno di tempo,
chiaramente, per poterlo pagare, però bisogna pensare a un
progetto, tirare due conti sapendo che queste rate dovranno essere
saldate per cui magari sarebbe meglio non spendere i soldi per cose
che possono aspettare.
Questo è solo un aiuto, sperando che quanto prima si vada
a regime con i pagamenti del PSR, perché questo è l'obiettivo:
arrivare a regime con i pagamenti del PSR per avere la
disponibilità finanziaria per poter poi anche investire proprio
nell'azienda. Non c'è molto altro da dire, c'è solo da esprimere
soddisfazione e speranza che per i pagamenti PSR si vada al più
presto a regime.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
A nome del gruppo ALPE, avevamo già
sostenuto in aula la mozione quando era stata presentata, così come
poi, nel lavoro della Commissione, abbiamo sostenuto l'approvazione
di questo disegno di legge; quindi a maggior ragione oggi
accogliamo con soddisfazione il fatto che si possano mettere in
campo degli aiuti a favore dei nostri agricoltori, per cui il
nostro voto sarà positivo.
Presidente -
Chiudo la discussione generale, per la
replica ha chiesto la parola l'Assessore Testolin, ne ha
facoltà.
Testolin (UV) -
Il mio intervento sarà molto breve, solo
per ringraziare tutti i consiglieri che hanno permesso di procedere
celermente in Commissione con l'approvazione di questo disegno di
legge; una legge molto semplice, ma direi anche molto efficace, che
va nella direzione di dare una risposta immediata a delle necessità
contingenti dettate da una situazione di ritardi che non dipendono
dall'Amministrazione regionale, ma di cui prendiamo atto e per la
quale stiamo comunque continuando a sollecitare e a lavorare per
cercare di risolverla.
Bene è stato detto, questo tipo di soluzioni vedrà l'attenuarsi
di questa difficoltà nel momento in cui ci sarà possibilità di
accedere ai contributi europei in maniera regolare.
Un ringraziamento va evidentemente al relatore della legge,
Claudio Restano, Presidente di Commissione che ha accelerato questo
tipo di attività, e, permettetemi, anche alle strutture
dell'agricoltura, delle finanze e patrimonio che si sono rese
disponibili, così come al legislativo, che in pochi giorni ha messo
in piedi questo semplice ma importante articolo.
Questo anche per sottolineare come i ventisei giorni intercorsi
da quando abbiamo approvato questa mozione in aula per giungere a
oggi che andiamo ad approvare la legge sono tempi ben diversi
rispetto a iniziative, magari a livello nazionale, dove a distanza
magari di sei o sette mesi siamo ancora in i
mpasse
,
nell'attesa di provvedimenti definitivi che indichino l'operatività
da mettere in campo.
Quindi, con soddisfazione, possiamo mettere a disposizione
degli agricoltori questo tipo di normativa e, per chiarezza, tengo
a sottolineare che una parte di iniziative di raccolta dati e di
informazioni sono già state attivate e nel pomeriggio, al massimo
domani mattina, a seguito dell'approvazione della legge, usciremo
con un comunicato stampa che indicherà agli agricoltori esattamente
le azioni che devono intraprendere e gli uffici con i quali devono
interloquire per poter accedere a questo tipo di beneficio.
Presidente -
Non ci sono richieste di intervento per
dichiarazione di voto, possiamo passare alla votazione
dell'articolo 1. Dichiaro aperta la votazione.
Presenti: 34
Votanti           
: 34
Favorevoli: 34
Articolo 2: stesso risultato.
Metto in votazione il disegno di legge nel suo complesso.
Dichiaro aperta la votazione.
Presenti: 34
Votanti           
: 34
Favorevoli: 34
Il Consiglio approva all'unanimità.
