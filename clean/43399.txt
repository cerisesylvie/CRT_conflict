Classificazione
ASSISTENZA SANITARIA E OSPEDALIERA



Oggetto del Consiglio n. 785 del 8 luglio 2021 - Resoconto
OGGETTO N. 785/XVI - Interpellanza: "Attivazione di
ambulatori di assistenza post-Covid sul territorio
regionale".
Bertin (Presidente) -
Punto n. 33. Per l'illustrazione la
consigliera Foudraz a cui passo la parola.
Foudraz (LEGA VDA) -
L'interpellanza trattata oggi
riguarda la cosiddetta sindrome da post Covid o long Covid e la
possibilità di avere degli ambulatori specialistici dedicati sul
territorio regionale.
Lo stress da pandemia colpisce sei persone su dieci secondo una
ricerca dell'Organizzazione Mondiale della Sanità; l'incertezza,
l'ansia, l'attesa e la paura determinano una vera e propria fatica
mentale che comporta stanchezza, sfinimento, irritabilità, disturbi
del sonno e dell'umore.
L'esito negativo del tampone molecolare sancisce la guarigione
dal virus Sars-Cov-2 ma studi effettuati dimostrano che il virus
può lasciare traccia del suo passaggio anche in quanti superano la
positività senza sintomi o con lieve sintomatologia.
Considerato che numerosi studi scientifici hanno dimostrato la
presenza della cosiddetta sindrome post Covid indicando con questa
espressione un'intera famiglia di disturbi che permangono nel tempo
e di cui è necessario occuparsi a fini riabilitativi, crescono
infatti le segnalazioni di sintomi post Covid da parte di pazienti,
veri e propri strascichi della malattia, come ad esempio il fiato
corto, palpitazioni, affaticamento, dolore al torace e stanchezza.
Questi sono solo alcuni sintomi ricorrenti in chi è stato
contagiato dal virus e che ha così difficoltà a tornare a vivere al
meglio la propria quotidianità, preoccupato appunto da questi
segnali.
Constatato che esistono comunque diverse patologie che un
paziente può riscontrare anche dopo aver superato la malattia ed
essere stato attestato come negativo, sarebbe quindi importante un
percorso di valutazione dei sintomi, uno screening dedicato
indipendentemente da quella che sia stata la severità del quadro
clinico, poiché permetterebbe di accertare l'effettivo stato di
salute ed evitare per tempo complicazioni future a coloro che hanno
contratto il famigerato virus.
Rilevato che in alcune regioni italiane sono stati attivati
appositi ambulatori di presa in carico di pazienti negativizzati
che presentano sindrome da post Covid, come ad esempio in Piemonte,
in Lombardia, in Veneto, nel Lazio, in Puglia e anche altre, queste
solo per citarne alcune, si interpella l'Assessore competente per
conoscere se sul territorio regionale siano stati attivati
ambulatori di assistenza post Covid, nel caso contrario quali siano
le intenzioni dell'Amministrazione regionale per far fronte a tale
problematica.
Presidente -
Risponde l'assessore Barmasse.
Barmasse (PA) -
Grazie, consigliera Foudraz così mi
permette di dare delle informazioni su quello che verrà fatto per
quanto riguarda gli ambulatori post Covid e assistenza post
Covid.
Con riferimento all'oggetto dell'interpellanza, quindi sentita
l'Azienda USL della Valle d'Aosta, si informa che sul territorio
regionale sono in corso di attivazione ambulatori specifici
dedicati a pazienti con pregressa o recente infezione da Covid-19,
i quali verranno organizzati e gestiti dai medici dei reparti di
malattie infettive e pneumologia.
Più in dettaglio è previsto che vengano contattati mediante
screening telefonico tutti i pazienti con infezione pregressa o
recente e che sulla base di un questionario specifico vengono
selezionati coloro che presentano ancora sintomi sub acuti o
cronici nell'ambito della cosiddetta post Covid o long Covid
Syndrome, circa il 20% dei pazienti.
I pazienti selezionati eseguiranno esami ematochimici e test
cardiopneumologici ed eventualmente verranno inviati a visite
specialistiche ulteriori.
È previsto inoltre un adeguato follow-up clinico, psicologico e
riabilitativo.
Ulteriori consigli saranno forniti a coloro che svolgono
attività fisica, soprattutto in ambiente montano. Sarà anche
l'occasione per riprendere le attività del centro regionale di
medicina di montagna.
Si specifica che i pazienti con pregressa infezione da Covid-19,
laddove non siano già fruitori di specifica esenzione per
patologia, usufruiscono dell'esenzione D97 istituita nell'ambito
dei livelli essenziali di assistenza aggiuntivi regionali, cioè i
cosiddetti extra LEA con una delibera di Giunta, la 1332 in data 9
dicembre 2020 e ulteriormente disciplinata con la successiva
delibera 269 in data 15 marzo 2021.
A completamento di quanto indicato, informo inoltre che
sull'argomento la competente struttura dell'Assessorato sta
monitorando l'evolversi della normativa nazionale di cui
all'articolo 27 del decreto legge 25 maggio 2021 n. 73, cosiddetta
"Sostegni bis", ai fini della sua applicazione in ambito regionale,
la quale ha introdotto la gratuità per un periodo di anni due di
certe prestazioni specialistiche ambulatoriali comprese nei LEA a
favore degli assistiti guariti dal Covid e dimessi a seguito di
ricovero ospedaliero.
Quindi come le ho già detto abbiamo già anche anticipato questa
esenzione che probabilmente sarà poi prevista anche dalla norma
nazionale.
Presidente -
Per la replica la consigliera Foudraz.
Foudraz (LEGA VDA) -
Sono veramente lieta di sapere che a
breve ci saranno degli ambulatori specifici per questa sindrome da
post Covid, proprio perché stiamo vivendo un momento storico in cui
si è disorientati sia a livello emotivo che a livello
comportamentale. Purtroppo questa pandemia che ci affligge ormai da
un anno e mezzo, da marzo 2020, ha cambiato tutto in noi e tutto
questo probabilmente non sparirà con la scomparsa del virus. Tante
persone provano un senso di solitudine, questa pandemia ha
sicuramente influito sulla vita sociale di tutti gli individui, sia
quelli che hanno contratto la malattia ma anche sulle persone che
fortunatamente non ne sono state colpite.
Si percepisce angoscia in coloro che sono stati colpiti da
perdite di persone care e si avverte anche un certo senso di
rassegnazione. È importante che le istituzioni non vengano meno a
questo senso di solitudine, quindi accolgo con piacere la notizia
che lei mi ha dato.
Mi sia consentito solo divagare un attimo, non vorrei andare
fuori tema, stiamo sempre parlando di ambulatori specialistici, e,
proprio perché stiamo parlando di questo, io volevo far presente a
lei Assessore, all'Aula e a chi ci sta seguendo oggi, che oggi 8
luglio 2021 per poter effettuare alcune visite specialistiche di
primo accesso, sottolineo di primo accesso, il primo posto utile è
il 27 maggio 2022, ripeto: 27 maggio 2022, che purtroppo è un tempo
decisamente in contrasto con quanto previsto dalla normativa e con
quanto viene riportato anche sul sito della USL, perché dà come
tempi di attesa per le prime visite un periodo di 30 giorni. Qua
siamo nettamente fuori dai 30 giorni, stiamo parlando di oltre 300
giorni.
Questo è un tempo degno per far passare le persone dalla
dimensione terrena a quella spirituale, mi verrebbe quasi da
dire.
Vorrei anche aggiungere un'ulteriore cosa, per altre visite
specialistiche, sempre ad oggi 8 luglio 2021, la prenotazione per
il mese di agosto non può essere fatta attraverso il CUP, perché
purtroppo agli operatori del CUP mancano i calendari con le
disponibilità dei medici per il mese di agosto.
Tutto questo, mi scusi, Assessore, ha dell'assurdo e del
paradossale perché siamo 130 mila abitanti, fortunatamente non
tutti malati, ma proprio per questo dovremmo riuscire a soddisfare
le richieste dei Valdostani.
Io l'avevo già fatto presente a suo tempo, a febbraio, nel
Consiglio di febbraio con un'interpellanza in cui appunto segnalavo
queste problematiche sugli ambulatori specialistici e con rammarico
vedo che dopo cinque mesi la situazione purtroppo è ancora
tragica.
Ci vuole programmazione e visione nelle cose e lei prima che
Assessore è un medico e quindi dovrebbe capire il perché di questa
critica.
Quindi io mi auguro veramente che lei ce la metta tutta, proprio
per cercare di risolvere questa criticità perché una persona non
può aspettare 300 giorni per fare una visita.
Presidente -
Assessore Barmasse, per un chiarimento.
Barmasse (UV) -
Se posso, solo per un chiarimento,
Presidente. Allora effettivamente i tempi di attesa sono molto
lunghi, questo solamente per precisazione, veniamo da un periodo
Covid in cui sono state sospese tantissime visite e quindi c'è
ovviamente la necessità di recuperare tante visite, però vi è un
dato di fatto, che è reale: abbiamo pochissimo personale sanitario
e pochissimi medici. Al di là di quello che sarebbe giusto in senso
assoluto, che io non posso che condividere, però bisogna trovare le
risorse umane che in questo momento, indipendentemente da quanti
abitanti ci siano in Valle d'Aosta, non sono proporzionali ai
fabbisogni.
Ovviamente il periodo non è il migliore perché, come dicevo,
oltre al problema che era già cronico - perché la carenza di
personale sanitario è un problema cronico, non solo della Valle
d'Aosta ma dell'Italia - quindi oltre a questo problema che era già
preesistente, a causa del Covid le criticità sono aumentate e il
problema è tornato ulteriormente alla ribalta.
Quando i tempi di attesa eccedono c'è la possibilità comunque,
da parte dei cittadini, di accedere alle attività di libera
professione
intra mœnia,
che viene pagata
dall'azienda e in questo caso il paziente paga solamente il ticket,
quindi c'è anche questa possibilità.
Da parte dell'Assessorato e dell'azienda si è a conoscenza di
questo problema e stiamo cercando delle soluzioni: c'è la libera
professione aziendale, però si deve tener presente che il personale
medico e infermieristico ormai è talmente poco e sovraccarico di
lavoro che non riesce a fare troppe ore in eccedenza al suo orario,
anche se pagate. Altre alternative le stiamo valutando, cercando
eventualmente delle consulenze esterne o altre soluzioni.
Quindi io condivido perfettamente il problema, condivido il
fatto che è una cosa che va risolta però è mio dovere partire dalla
realtà e tenere i piedi per terra, perché è ovvio che se potessimo
creare i medici e gli infermieri sarebbe molto più semplice.
Una soluzione stiamo cercando di trovarla, ci sono dei
meccanismi comunque come ho già detto anche per poter anticipare
queste visite quando i tempi eccedono eccessivamente.
Faccio un esempio: la radiologia per esempio è uno di quei
settori in cui siamo riusciti a ridurre i tempi di attesa in
maniera importantissima, nonostante la carenza di personale -
sapete quanti radiologi hanno cambiato Ospedale, o intrapreso altre
attività - e siamo riusciti a ridurre i tempi d'attesa in maniera
significativa. Per altre realtà è più difficile. Tenete presente
gli infettivologi e gli pneumologi che sono stati decimati dalle
partenze, dal fatto che molti pneumologi se ne sono andati o sono
stati sottoposti a una pressione lavorativa impressionante in
questi mesi, e quindi soprattutto in questi settori è difficile
dare delle risposte. Comunque stiamo valutando in qualche maniera
le varie possibilità per dare una risposta ai Valdostani.
Presidente -
Consigliera Foudraz, anche lei per una
integrazione.
Foudraz (LEGA VDA) -
Immaginavo che sapesse della
situazione. Io sono sicura che riuscirà a trovare una soluzione per
far sì che questi lunghi tempi di attesa si riducano sempre di più,
perché troverete sicuramente la soluzione per essere attrattivi e
per far sì che il personale medico voglia venire a lavorare in
Valle d'Aosta.
