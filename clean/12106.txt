Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2980 del 8 gennaio 1992 - Resoconto
OGGETTO N. 2980/IX Inquinamento del torrente Marmore.
(Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza Appreso che nel corso dello scorso mese di
dicembre è stata segnalata una situazione di grave inquinamento del
torrente Marmore;
Rilevato che è molti anni che il problema dell'inquinamento di
tale torrente viene denunciato dall'USL e dal Consorzio dei
pescatori;
Richiamata l'interpellanza sull'inquinamento del Marmore
presenta-ta dal Gruppo Verde Alternativo nel maggio 1990;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) quali sono i dati che emergono dalle analisi sulla qualità
dell'acqua del torrente Marmore e che cosa ha provocato
l'inquinamento segnalato nel mese di dicembre 1991;
2) che cosa è stato fatto per migliorare il funzionamento del
depuratore di Maen e in particolare per eliminare l'afflusso al
depuratore di grandi quantità di acque bianche;
3) che cosa si intende fare per modificare una situazione di
inquinamento che è grave e che suscita giuste proteste.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Già nel corso della primavera del 1990
il nostro gruppo aveva sollevato la questione dell'inquinamento del
torrente Marmore, in particolare nella zona a valle dell'impianto
di depurazione di Maen, e il conseguente grave effetto sulla flora
e sulla fauna del fiume, la moria di trote eccetera.
Rispondendo a interpellanze, era stato detto che il fenomeno era
determinato dall'insoddisfacente funzionamento dell'impianto di
Maen, per il fatto che bisognava modificare in particolare la
conduttura fognaria, perché veniva portato nel depuratore
un'eccessiva quantità di acque; cosa che impediva al depuratore di
funzionare nel migliore dei modi. Questo faceva sì che si
provocassero degli inquinamenti.
Inoltre c'era un problema di dimensionamento del depuratore che
era insufficiente nei momenti in cui c'era un grossa presenza
turistica, in particolare nella zona del Breuil e di
Valtournenche.
E' passato più di un anno e mezzo e nel periodo natalizio
abbiamo avuto nuovamente un fenomeno estremamente grave di
inquinamento. E' stato segnalato dagli abitanti della zona, dalla
guarda forestale e dagli stessi guardiani dell'impianto di Covalou,
ed è stata riportata anche dai giornali la notizia che il torrente
è stato coperto per diversi giorni da una specie di schiuma
biancastra. Evidente segno di una presenza di inquinamento, molto
forte, nuovamente con un fenomeno di moria di pesci, questa volta
più limitata, come purtroppo ha dovuto dire la gente, perché di
pesci oramai non ce ne sono più; sono stati tutti distrutti,
spazzati via, da una situazione di inquinamento che ormai dura da
tempo e che è estremamente grave.
Da qui quindi l'interpellanza, per sapere quindi quali sono i
dati che ha l'Amministrazione regionale sulla situazione di
inquinamento, che cosa è stato fatto in questi ultimi due anni,
rispetto alla situazione del Marmore, e che cosa si intende fare
per cercare di risolvere una situazione che è estremamente grave e
che ha delle conseguenze estremamente nocive e che oramai sta
durando da troppo tempo.
Presidente
Risponde all'interpellanza l'Assessore
Beneforti, ne ha facoltà.
Beneforti (DC)
Grazie agli accertamenti effettuati
dall'Assessorato è risultato quanto segue: l'Unità operativa
chimico-fisico-ambientale dell'USL della Valle d'Aosta ha
effettuato durante l'anno 1991 tre campagne di controllo della
qualità delle acque del torrente Marmore. Queste sono state fatte a
gennaio, aprile e novembre e diversi controlli sono stati
effettuati sulla qualità della scarico del depuratore di Maen.
L'ultimo è del mese di dicembre del 1991.
Tali controlli non hanno evidenziato particolari problemi di
inquinamento. Infatti, per ciò che concerne la qualità delle acque,
tutte le analisi sono risultate conformi alle tabelle della legge
319 del 1976, la famosa legge Merli. Per quanto concerne la qualità
dello scarico del depuratore, tutte le analisi sono risultate
conformi alla tabella F allegata alla nostra legge regionale n. 59
del 1982. Comunque, per quanto riguarda il depuratore di Maen, il
Comune ha deciso di procedere all'adozione di particolari
provvedimenti tecnici, al fine di migliorare ulteriormente la
funzionalità dell'impianto.
In particolare è in corso di elaborazione, sia uno studio atto
ad individuare le acque bianche per le quali è necessario
provvedere alla canalizzazione, al fine di evitare l'entrata delle
stesse nell'impianto di trattamento, sia la revisione della rete
fognaria. In tal senso il Comune sta già provvedendo all'appalto
dei lavori per la canalizzazione delle acque bianche.
E' prevista inoltre la realizzazione di vasche di ossidazione
biolo-gica al fine di aumentare la capacità depurativa
dell'impianto, in modo da garantire anche durante i periodi di
massima affluenza turistica una corretta depurazione dei
reflui.
Pertanto sia alla luce delle analisi effettuate dall'Unità
sanitaria locale, sia alla luce di provvedimenti particolari che il
Comune si è impegnato a realizzare, non si ritiene al momento di
adottare altre iniziative. Tuttavia seguiremo direttamente, come
Assessorato e tramite l'Unità sanitaria locale, gli sviluppi
dell'intera programma-tica in modo da evitare ogni forma di
inquinamento.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Io non sono assolutamente soddisfatto
della risposta dell'Assessore, perché mi sembra ancora una volta
che si sottovaluta il problema.
L'unità sanitaria locale, già nel 1990, aveva fatto una
relazione e ho qui la copia, in data 2 maggio 1990, firmata dal
responsabile dell'Unità operativa zooprofilattica, Dr. Tumigher, in
cui, dopo aver fatto una serie di campionamenti, di rilievi, di
accertamenti, arrivava ad una conclusione di una grave situazione
di inquinamento. Si diceva in sintesi, che gli esperimenti avevano
dimostrato che a monte del depuratore di Maen i pesci sopravvivono,
mentre quelli a valle no.
(...interruzione...)
Riccarand (VA)
Sì, ma la situazione non credo sia
cambiata, perché tutti i lavori che dovevano essere stati fatti,
separazione delle acque bianche, rifacimento delle fognature
eccetera, non sono stati realizzati.
Ci sono le fotografie evidenti di una marea di schiuma bianca
che copre il corso d'acqua e che ha invaso tutto il bacino di
Covalou: come è possibile dire che questo non sia inquinamento?
Sono stati ritrovati nuovamente dei pesci morti e io credo che
questi lavori previsti sul depuratore sono da accelerare. Siamo
ancora alla fase di studio, di elaborazione, alla stessa fase in
cui eravamo due anni fa. L'associazione dei pescatori di Châtillon
ormai è da anni che segnala periodicamente il fatto che la
situazione è difficilissima. Del resto in tutto il tratto a valle
del depuratore di Maen è vietata la pesca perché inquinato.
Io non credo quindi che siano sufficienti le dichiarazioni che
ha rilasciato l'Assessore e non so su quale rilievo dell'Unità
sanitaria siano state fatte. Ci sono relazioni e dati visibili da
tutti che dimostrano una situazione di inquinamento molto grave.
C'è un divieto perdurante di pesca che è conseguente a questa
situazione, c'è un depuratore che non funziona o che funziona in
modo inadeguato e su cui noi sollecitiamo un intervento radicale da
parte della Giunta regionale.
