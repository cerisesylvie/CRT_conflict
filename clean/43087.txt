Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 533 del 22 aprile 2021 - Resoconto
OGGETTO N. 533/XVI - Interpellanza: "Azioni finalizzate alla
ricerca di nuove soluzioni tariffarie per l'utilizzo delle tratte
autostradali regionali da parte dei cittadini valdostani".
Bertin (Presidente) -
Punto n. 46 all'ordine del giorno.
Per l'illustrazione consigliere Ganis, ne ha facoltà.
Ganis (LEGA VDA) -
Torniamo anche in questa seduta del
Consiglio regionale a parlare di autostrada, lo avevamo già fatto
lo scorso 24 febbraio presentando una interpellanza relativa alla
riduzione dei costi di utilizzo delle tratte autostradali
regionali. Dalla risposta dell'Assessore è emerso che la Regione è
azionista di minoranza e chi decide è da una parte il gruppo Gavio
per la SAV, dall'altra per la RAV, risulta essere il gruppo
Benetton. È emersa quindi l'esistenza di questo duopolio
Gavio-Benetton i quali, oltre ad avere la maggioranza delle azioni,
gestiscono anche i lavori di manutenzione sul tratto autostradale,
grazie ad affidamenti a società
in house
.
Quello che preoccupa è che, da qui alla scadenza della
concessione della tratta A5 Quincinetto-Aosta gestita dalla SAV
fino al 2032, ci potranno essere ulteriori aumenti incontrollati
delle tariffe autostradali, quando già i prezzi per la percorrenza
della tratta sono a dir poco proibitivi per un pendolare.
Ecco perché come gruppo Lega siamo convinti che sia necessario
cercare nell'immediato delle soluzioni, aprendo un tavolo di
confronto tra Regione e Governo, tavolo di confronto che avete
previsto anche voi inserendo nel vostro programma di legislatura
una maggiore interlocuzione con il Governo centrale su questo tema.
Inoltre, lei stesso Assessore, in seguito all'assemblea della RAV,
ha dichiarato che il sistema autostradale valdostano nel suo
complesso, dunque anche con SAV, resta una nostra priorità e che è
necessario ricercare ulteriori soluzioni tariffarie per i
valdostani, che rendano possibile un uso abbordabile
dell'autostrada.
Vorremmo fare una piccola ma importante considerazione in
riferimento alla convenzione per i residenti, riguardo alle tariffe
agevolate di riduzione del pedaggio autostradale. Quest'ultima
risulterebbe macchinosa e contorta, la formula scontata dei quattro
spostamenti su otto non convincerebbe i valdostani, lo dimostrano i
numeri. Gli abbonati infatti risulterebbero circa 5000/5500, come
lei ha detto già nell'altra interpellanza: facile ipotizzare che
questa soluzione non sia quella più consona ai valdostani. Ecco
perché bisognerebbe rivedere questa convenzione e renderla più
appetibile a un maggior numero di valdostani, forse semplificandola
con la
vignette
, ad esempio, già bocciata da lei, senza
troppi vincoli e paletti.
Detto questo, nell'ottica di trovare nell'immediato delle
soluzioni concrete e tenuto conto di questa situazione che lei
Assessore ha definito pirandelliana, siamo qui a chiedere se sia
stata attivata una interlocuzione con il Governo centrale, per
addivenire a una soluzione dell'annosa questione dei costi
dell'autostrada valdostana e quali azioni intenda mettere in campo
l'Amministrazione regionale per cercare ulteriori soluzioni
tariffarie per i valdostani, che rendano possibile un uso
abbordabile dell'autostrada, come da lei dichiarato.
Infine, vorremmo portare alla sua attenzione quello che sta
accadendo nelle Province autonome di Trento e Bolzano, con
riferimento l'Autobrennero dove una norma varata dal Governo
permetterebbe ai soci pubblici di esercitare il diritto di riscatto
delle azioni detenute dai privati, in vista della scadenza delle
concessioni. Le chiediamo quindi se il caso dell'Autobrennero possa
essere utile per delineare un percorso futuro che riguardi anche la
nostra autostrada quale primaria arteria di interesse pubblico
locale.
Presidente -
Per la risposta l'assessore Caveri.
Caveri (VdA Unie) -
Sono convinto, consigliere Ganis, che
se noi potessimo avere qui in aula i presidenti leghisti delle
Regioni del Nord le spiegherebbero la complicazione delle materie
che lei quest'oggi ha qui evocato, nel senso che il sistema
autostradale italiano è di fatto in una situazione duopolistica,
almeno al Nord. Esiste il gruppo Autostrade che in questo momento,
come lei ben sa, dopo le vicende del Ponte Morandi è in qualche
maniera scosso. C'è una trattativa in corso molto delicata che vede
in questo momento due
competitor
: da una parte la Cassa
depositi e prestiti, e quindi lo Stato, e dall'altra invece un
gruppo spagnolo che fa capo a Perez, che è già un gruppo di
grandissimo peso in Spagna, ma anche nel resto d'Europa. Dall'altra
parte noi abbiamo il gruppo Gavio, che stava cercando in questa
fase di acquisire praticamente tutte le autostrade del Nord Ovest.
È di oggi la notizia, lo dice Maurizio Tropeano sulla pagina de La
Stampa che dice: "Il disegno strategico del gruppo Gavio di
diventare il domino assoluto del sistema autostradale piemontese
del Nord Ovest è sfumato per una sentenza del Consiglio di Stato",
perché il Consiglio di Stato ha escluso dalla gara di assegnazione
della gestione delle concessioni, la Torino-Piacenza,
Torino-Quincinetto, bretella di collegamento A4-A5 Ivrea-Santhià e
la tangenziale di Torino. Chi conosce il mondo autostradale sa che
questa è un'autentica rivoluzione. Ovviamente il gruppo Gavio
immagino che farà fuoco, fulmini e saette, perché si tratta di una
novità importante.
Le dico questo perché io sono reduce dalle assemblee molto
interessanti delle tre entità che agiscono in Valle d'Aosta: una è
il Traforo del Monte Bianco, che è anche il proprietario della
maggioranza delle azioni della RAV, e dall'altra invece l'assemblea
della SAV. L'impressione è molto, molto semplice. L'impressione è
quella di soci di maggioranza che, sulla base assolutamente
legittima degli assetti del diritto civile e degli assetti
societari, fanno quello che vogliono. Lo fanno sulla base
probabilmente di errori compiuti da tutti i Governi italiani che si
sono succeduti, che hanno di fatto creato quella situazione che
dicevo all'inizio duopolistica, in cui di fatto tu hai una
situazione che altri colleghi qui in aula potrebbero anche spiegare
come poi si riverbera sui lavori, come si riverbera sugli appalti,
come si riverbera sulla proprietà addirittura nel caso del gruppo
Benetton anche di quasi tutti gli Autogrill. Quindi ci sono
situazioni che, a dire la verità, io credo che forse con
un'alleanza proprio con i presidenti che ho citato precedentemente
prima o poi dovrà essere posta dove? Dovrà essere posta, al di là
delle risposte puntuali che le darò tra poco, alla Commissione per
la concorrenza, alla Commissione Europea, perché è del tutto
evidente che l'incremento, fatto del tutto legittimamente sulla
base delle concessioni esistenti e dei piani che vengono rinnovati,
questi aumenti da qui al 2032 renderanno le nostre autostrade, se
non ci saranno soluzioni diverse, sempre più care e sempre più
inarrivabili.
Tenendo conto, tra l'altro, che queste non sono autostrade che
in qualche maniera devono preoccupare solamente noi, cioè il nostro
portafoglio e la difficoltà per i valdostani di usufruire di
arterie che hanno visto nel caso della SAV una lunghissima storia
di costruzione che ha visto la Valle d'Aosta fra le protagoniste,
ma questo vale anche per la RAV dove gli investimenti pubblici
della Regione sono stati notevolissimi.
Credo quindi che oggi come oggi noi si debba in qualche maniera
incidere in profondità nei rapporti con il Governo, che attualmente
sono in una fase di attesa per la semplicissima ragione che è
opportuno capire quale sarà l'assetto autostradale del gruppo
Autostrade.
È ovvio che io nelle assemblee dei soci mi sono lamentato degli
aumenti e delle tariffe e proporremo anche delle soluzioni
transitorie, ma credo che la questione di fondo sia alla fine
capire, anche sulla base di alcune proposte che ci sono state
fatte, in particolare dalla RAV. Ma in questo momento non è certo
il caso di intraprendere delle questioni molto complicate di
cessioni di azioni e anche di possibilità di acquisto
dell'autostrada, cosa che è stata prospettata già in passato, ma in
questo momento si è in una terra di nessuno, cioè non si sa dove
andrà il gruppo Autostrade nel futuro.
Rispondendo puntualmente alle sue domande, la questione dei
costi deve continuare a essere una priorità nei rapporti con il
Governo e, a mio avviso, in una sinergia fra le Regioni che sono
interessate dal sistema autostradale, perché sa, poi quando uno va
al sud si rende conto che le autostrade sono gratuite e quindi il
problema non si pone, ma nel caso nostro la questione si pone
invece pesantemente. L'interlocuzione con il Governo verrà fatto al
momento opportuno e abbiamo già avuto dei contatti.
La seconda questione è questa dell'abbordabilità delle tariffe
ed è strettamente legata alla questione precedente. Vanno bene
alcune formule che oggi esistono fra Aosta Est e Aosta Ovest, vanno
bene quelle corse plurime che consentono di poter ottenere uno
sconto cospicuo nel caso di uso dell'autostrada. La
vignette
sappiamo perfettamente che non è possibile farla, per la semplice
ragione che il sistema autostradale italiano è basato sul Telepass,
quindi o si creano delle situazioni di sconti particolari sui
Telepass, oppure è del tutto evidente che l'idea di fare come in
Svizzera non è purtroppo possibile.
L'ultima questione penso che lei la abbia ricostruita in maniera
non esatta, nel senso che è vero che c'è nella finanziaria una
norma che riguarda il futuro della Autobrennero, ma in realtà la
questione oggi è molto delicata. Fino adesso sono ormai anni che le
Province autonome di Trento e di Bolzano e la Provincia di Modena
si battono seguendo il principio per cui loro hanno liquidato i
soci privati, è diventata interamente pubblica e in questo momento
loro si battono per fare un ragionamento di questo genere: essendo
totalmente pubblica, noi possiamo ottenere o dovremmo ottenere un
automatico rinnovo della concessione. Stanno trattando con il
Governo italiano, molte volte si è vista questa cosa avvicinarsi,
in questo momento noi non sappiamo se questa ipotesi sia credibile.
Chi conosce, come il presidente Marquis, la trattativa con la RAV,
sa perfettamente che questa era una delle cose che diceva la
società Autostrade: "Se voi acquistate le nostre azioni e diventate
soci pubblici al 100 percento, potreste avere la possibilità di
ottenere la concessione per il futuro con un rinnovo ampio oltre il
2032".
Ora io non entro nel merito delle ultime proposte che ci sono
state fatte, stiamo facendo degli approfondimenti, però è del tutto
evidente che per adesso la questione Brennero non è risolta e non
può essere un punto di riferimento.
Possiamo immaginare che per l'altra autostrada, cioè per la SAV,
ci possa essere una disponibilità del gruppo Gavio a cedere?
Conviene a noi acquistare l'autostrada, se sappiamo che la scadenza
è 2032, quindi abbastanza ravvicinata? Quali sono i piani di
investimenti previsti? Pensate che da qui al 2025 gli investimenti
che la SAV farà ammontano a 185 milioni di euro, quindi anche
l'ammodernamento dell'autostrada non è un elemento di grande
banalità, soprattutto per un'autostrada come quella fra Quincinetto
e Aosta che oramai sente moltissimo il peso dell'età.
Quindi io ringrazio il consigliere Ganis che mi sta dietro sulla
vicenda dell'autostrada e mi segue come se fossimo sull'autostrada
uno dietro l'altro per vedere se faccio le cose bene o male. Le
assicuro che cercheremo di fare come Governo e come maggioranza il
massimo sforzo e credo, ma non per piaggeria, che questa comunque
sia una questione veramente che interessa moltissimo il Nord Ovest
di Italia, interessa tutto il Nord, perché è un tema cruciale
questo fatto che strade che sono importantissime continuino ad
avere in due proprietari la maggioranza delle autostrade.
Presidente -
Per la replica il consigliere Aggravi.
Aggravi (LEGA VDA) -
Sicuramente non voglio inserirmi
nella corsa fra lei e il collega Ganis, quello che però è
particolarmente importante e che è stato un po' più il dolore che
la gioia di tutti i vari assessori che si sono occupati non solo di
partecipate ma anche poi di trasporti, perché qualcuno ha provato
giustamente ad avviare dei tavoli di interlocuzione con le società
o con il Governo centrale, qualcun altro ha mobilitato giustamente
le rappresentanze e le categorie che sono sostanzialmente vessate
da questo problema, sicuramente è un problema che dovrà essere
gestito senza andare a scomodare presidenti di qualsiasi modo,
perché penso che anche chiamando semplicemente i presidenti dei due
gruppi, come lei diceva, ci potrebbero spiegare forse anche meglio
come funziona questo sistema e sicuramente l'incerto ruolo di Cassa
depositi e prestiti e direi dello Stato, perché ancora non si è
usciti dal dubbio, come diceva lei, dal dilemma Ponte Morandi e da
quelle che ne sono state le conseguenze, forse fossi oggi il gruppo
Benetton quasi quasi... in realtà siamo finiti al peggio, cioè ci
hanno guadagnato di più e ci guadagneranno di più da questa
situazione, l'idea era quella appunto di sondare e di capire quali
fossero le ulteriori soluzioni tariffarie per i valdostani.
Sicuramente è un
grand programme
, perché lei ha citato la
cosiddetta tangenziale che è un costo poi comunque per
l'Amministrazione,
vignette
sì, vignette no, Telepass,
vignette, come vogliamo chiamarlo, sicuramente questa potrebbe
essere una soluzione che con chi gestisce Telepass si potrebbe
perseguire o comprendere, soprattutto quali sono le complicazioni
tecniche. Il discorso della Autobrennero, senza voler andare a
chiamare sogni o idee di investimento, o non so quanto poi
investimento, di acquisto dell'arteria. Qui la invito a seguire un
pochettino quello che è l'andamento delle trattative, perché poi
sappiamo che quando parliamo di quelle zone geografiche loro sono
sempre anni luce avanti, sono sempre più speciali delle speciali,
però sicuramente il discorso che si stava intavolando non era tanto
sull'acquisto dell'arteria, ma su un ruolo diverso tra il
proprietario dell'arteria e il gestore, che al di là della tematica
autostradale, secondo noi, potrebbe essere particolarmente
interessante per il discorso concessorio. Inviterei anche chi è a
Roma e chi ci rappresenta a Roma di seguire direttamente quelle che
sono le attività che verranno gestite, perché molto probabilmente,
considerato che siamo sempre intorno al 2030 un po' su tutto,
potrebbero aprirsi degli scenari interessanti soprattutto per
quella che è l'evoluzione delle modalità di gestione delle gare di
concessione, soprattutto di eventuali utilità che il territorio
potrebbe beneficiare dai rinnovi di concessioni o da nuove gare
concessorie.
Su questo la inviterei a seguire più direttamente e magari anche
chiedere in particolare al senatore, che sicuramente è più attivo
rispetto al deputato, con tutto il rispetto per il deputato, ma
questo l'abbiamo visto anche in Commissione, e forse anche potrebbe
approfondire meglio questa tematica.
Poi, visto che parliamo di concessioni, ma è solo una battuta,
non si dimentichi anche delle acque, perché anche lì stiamo
parlando di concessioni e quindi lì c'è un
timing
che
aspetta tutti quanti.
