Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 855 del 22 settembre 2021 - Resoconto
OGGETTO N. 855/XVI - Interrogazione: "Utilizzo del lavoro
agile da parte dell'Amministrazione regionale con particolare
riferimento ai dipendenti che fruiscono dei permessi di cui alla
legge 104/1992".
Bertin (Presidente) -
Punto n. 12 dell'ordine del giorno.
Risponde il Presidente della Regione, ne ha facoltà.
Lavevaz (UV) -
Torniamo su un argomento di cui si è già
discusso in altre iniziative. Si chiede con questa interrogazione
quale sia l'attuale copertura del lavoro agile nell'ambito
dell'Amministrazione regionale. Attualmente il lavoro agile è
attuato in Amministrazione regionale in applicazione della
normativa emergenziale statale in materia, dovuta all'emergenza
sanitaria da Covid-19, prorogata, come è noto, fino al 31 dicembre
2021, e regolato dalla deliberazione della Giunta regionale n. 1115
del 2020 e da due circolari applicative del Dipartimento del
personale.
Considerando l'ultima fase dell'emergenza, dal 15 maggio 2021 al
15 settembre 2021, la situazione dell'Amministrazione regionale sul
lavoro agile si può così sintetizzare: i dipendenti concretamente
autorizzati a svolgere la prestazione di lavoro in modalità agile
sono 1335 unità, ovvero circa il 49 percento del totale dei
dipendenti regionali. Nel ricordare che siamo ancora in una fase di
applicazione emergenziale del cosiddetto
smart working
, che
ci auguriamo possa al più presto essere superata, va altresì
precisato che questi dipendenti sono comunque tenuti ad alternare
il lavoro in modalità agile a quello in presenza in base alle
esigenze di servizio, a eccezione dei lavoratori considerati
fragili.
Si chiede poi se i soggetti, che beneficiano nella previsione di
cui alla legge 104/1992, possano a oggi lavorare da remoto, oppure
debbano operare principalmente in presenza. In base alle regole
regionali attuali, ai soggetti che beneficiano per se stessi o per
i propri congiunti delle previsioni di cui alla legge 104, è
garantito in ogni caso l'accesso al lavoro agile se rientranti
nella categoria di lavoratori fragili, cioè se sono in possesso del
riconoscimento di disabilità con connotazione di gravità ai sensi
dell'articolo 3 comma 3 della stessa legge 104. In tal caso possono
attualmente lavorare anche tutti i giorni in modalità agile fino al
termine dell'emergenza sanitaria, in base alle esigenze di servizio
definite dal dirigente della struttura di riferimento contemperate
dalle esigenze di tutela della loro salute e sicurezza.
Ancora: è garantito un diritto di precedenza all'accesso al
lavoro agile ai dipendenti con i figli o con i familiari anche non
conviventi in condizioni di disabilità riconosciuta con
connotazione di gravità, ai sensi di nuovo dell'articolo 3 comma 3
della legge 104.
In tal caso, in base alle regole attuali, questi lavoratori
devono comunque alternare il lavoro agile al lavoro in presenza con
un massimo di tre giorni di lavoro agile la settimana, sempre in
base alle esigenze di servizio definite dal dirigente della
struttura di riferimento contemperate dalle esigenze di tutela
della loro salute.
Presidente -
Per la replica, il consigliere Aggravi a cui
passo la parola.
Aggravi (LEGA VDA) -
Grazie per i dati e per
l'inquadramento. È vero, non è la prima volta che presentiamo delle
iniziative in tal senso. Un po' nasceva a fronte delle affermazioni
del Ministro della pubblica amministrazione su quello che è il
lavoro agile; poi sulla definizione di lavoro agile abbiamo anche
più volte discusso, perché spesso e volentieri non è così agile e
non è così lavoro, ci sono numerose problematiche. Quello che ci
auguriamo è che comunque la percorribilità di questa modalità di
lavoro possa essere sempre più agile anche in senso tecnologico,
perché sappiamo che ci sono state e ci sono notevoli problematiche
legate appunto alle procedure e soprattutto alla dotazione, ma
sicuramente si possono e si devono soprattutto risolvere.
Sul discorso della 104 l'idea, per comprendere appunto qual era
lo stato dell'arte, era anche per cercare di fare efficienza. Al di
là dell'alternanza e al di là delle casistiche particolari come i
soggetti fragili che lei giustamente ha citato, anche per chi ha
dei soggetti a carico con difficoltà e che comunque deve alternare,
come viene detto, ecco che magari ci potrebbe essere una
riflessione in più che, al di là di trattare tutti i soggetti in
maniera uguale, laddove non ci sono delle necessità, che io per
semplicità chiamerei di sportello o comunque di comunicazione
diretta con il pubblico, perché abbiamo visto anche soprattutto
nella fase di aiuto che una voce umana o un contatto umano è
necessario per dirimere quella che è la burocrazia, ci possano
essere anche dei piani un pochettino più dedicati, soprattutto
quando usciremo dallo stato emergenziale che ci ha obbligati
ovviamente all'utilizzo del lavoro agile, per poter fare efficienza
anche sui soggetti destinatari, ripeto, al di là delle casistiche
particolari e personali di un soggetto fragile, che possano anche
andare a beneficio di condizioni magari di una famiglia che ha
delle grosse difficoltà e che ovviamente deve sopperire a delle
evidenti mancanze, dovute non a una volontà ma purtroppo a quella
che è la situazione che vive. Spesso si parla del clima che c'è
all'interno, che è importantissimo, di un'azienda qual è comunque
anche l'Amministrazione: è bene che ci si dimostri anche umani nei
confronti di situazioni molto difficili, al di là delle necessità
di alternanza che spesso finiscono per essere più determinate da un
trattamento uguale per livello, rispetto che per singola
realtà.
