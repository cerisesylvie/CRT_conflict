Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 1271 del 19 aprile 2000 - Resoconto
OGGETTO N. 1271/XI Revisione della tassa di concessione
regionale per l'esercizio venatorio. (Interpellanza)
Interpellanza Ricordato che l’art. 39 della
l.r. 27 agosto 1994, n. 64, al 2° comma, ha stabilito che
l’ammontare della tassa di concessione regionale sia
pari al 90% della corrispondente tassa erariale per la licenza di
porto di fucile ad uso caccia, abbassando di fatto il costo del
"Carnet de chasse" pagato prima dell’entrata in
vigore di questa legge, ciò che comporta un’entrata
di circa 900 milioni;
Ritenuto che di contro vanno considerati "in uscita" costi di
gran lunga superiori, quali:
- i costi della sorveglianza e della gestione faunistica
esercitato dal Corpo forestale valdostano che corrisponderebbero a
circa il 25% dell’attività del Corpo, composto da un
organico di 150 persone;
- il valore economico degli animali uccisi dei quali i
cacciatori si impossessano legittimamente;
Evidenziato che fra l’altro il 70% della già
modesta tassa di concessione regionale per
l’esercizio venatorio è destinata al funzionamento
del Comitato regionale per la gestione venatoria e solo il
rimanente 30% viene destinato quale concorso per il conseguimento
dei fini previsti dalla legge, la costituzione di un fondo per
risarcimento danni e di un altro fondo per
l’utilizzazione dei fondi agricoli con criteri che
salvaguardano la fauna selvatica.
I sottoscritti Consiglieri regionali
Interpellano
l’Assessore competente per conoscere:
1) se si intenda aumentare la tassa di concessione regionale o
trovare un altro meccanismo che raggiunga gli stessi scopi e, in
tal caso, quali possano essere i nuovi importi previsti;
2) se si intenda modificare la distribuzione attuale dei
proventi della tassa di concessione regionale al fine che una
percentuale maggiore venga destinata al conseguimento dei mezzi
finanziari necessari alla realizzazione dei fini previsti dalla
legge regionale 64/94.
F.to: Curtaz - Squarzino Secondina
Presidente
La parola all'Assessore all'agricoltura e
risorse naturali, Perrin.
Perrin (UV)
L'esercizio dell'attività venatoria è
subordinato al pagamento annuale della tassa erariale per la
licenza di porto di fucile da caccia e della tassa di concessione
regionale. La nostra Regione, recependo le disposizioni della legge
n. 157 dello Stato con la l.r. n. 64/94, ha stabilito la tassa di
concessione regionale per l'esercizio venatorio nella misura del 90
percento della tassa erariale.
Tale importo era già superiore a quello fissato dal Comitato
regionale per la caccia prima dell'entrata in vigore della legge
regionale.
Con la finanziaria del 2000-2002 la tassa regionale di cui sopra
è stata aumentata e fissata nella misura del 100 percento della
tassa erariale. I proventi della tassa regionale destinati al
funzionamento del Comitato regionale per la gestione venatoria sono
stati elevati all'80 percento a fronte degli aumentati compiti
organizzativi, amministrativi e gestionali che il mondo venatorio
dovrà svolgere in attuazione del prossimo piano faunistico
regionale.
Si precisa infatti che ai futuri organi di gestione dei
comprensori alpini previsti dal piano faunistico competerà la
promozione e l'organizzazione di numerose attività, quali i
censimenti, la difesa delle coltivazioni dalla fauna selvatica, il
tabellamento degli istituti faunistico-venatori, la promozione
della salvaguardia e della ricostituzione di habitat, controllo
della fauna selvatica e, che, nelle more dell'attivazione di questi
organismi i suddetti compiti dovranno essere svolti dal Comitato
regionale per la gestione venatoria.
Quindi per rispondere alla domanda, un'eventuale revisione del
sistema di tassazione potrà essere attivata al momento dell'entrata
in funzione degli organi di gestione dei comprensori alpini.
Come ultima notazione si evidenzia che ai fondi necessari al
perseguimento degli obiettivi inerenti alla gestione della fauna
selvatica concorrono anche i nove decimi dei proventi della tassa
di concessione erariale che il riparto fiscale riassegna alla
nostra Regione.
Presidente
La parola al Consigliere Curtaz.
Curtaz (PVA-cU)
Prendo atto della sintetica risposta
dell'Assessore, del resto non potevo pretendere una risposta tanto
ampia dopo che non avevo neanche illustrato la mia interpellanza.
Non lo avevo fatto perché ritenevo che fosse già sufficientemente
chiara.
Mi limito a fare due osservazioni.
La risposta dell'Assessore si è mantenuta in termini
tecnico-generali; un'osservazione mia che è implicita nella
narrativa dell'interpellanza e sulla quale mi sarebbe piaciuto un
commento dell'Assessore: io faccio un'ipotesi che il costo per la
Comunità è di molto superiore a quanto il cacciatore paga, cioè
l'esercizio della caccia costa molto alla Comunità. Perché costa?
Perché il cacciatore paga una cifra, ma intanto si appropria di
animali uccisi che hanno un valore venale che in alcuni casi può
essere piuttosto significativo e poi perché intorno alla caccia c'è
tutta una serie di spese, ad esempio quella del Corpo forestale che
deve controllare l'esercizio della caccia. Quindi, alla fine,
emerge che per la Comunità è senz'altro un bilancio di segno
negativo.
E questa è la prima osservazione che volevo sottolineare.
Prendo poi atto che un'eventuale revisione del sistema attuale
potrà essere affrontata a seguito dell'approvazione del piano
faunistico come ha riferito l'Assessore. Già in occasione dello
scorso Consiglio avevo sollecitato l'Assessore a portare in aula
questo piano, siamo sempre in attesa, speriamo che proceda
celermente e quindi si possa affrontare il problema del piano e di
tutti gli effetti a cascata, uno dei quali è questo, che
l'approvazione del piano comporterà.
