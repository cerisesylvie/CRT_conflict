Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 1627 del 8 novembre 1995 - Resoconto
SEDUTA ANTIMERIDIANA DELL'8 NOVEMBRE 1995
OGGETTO N. 1627/X Misure urgenti afferenti il Piano regionale di
risanamento e tutela della qualità dell'aria.
Deliberazione Il Consiglio
Compiuta una puntuale valutazione dello stato di elaborazione
del piano regionale di risanamento e tutela della qualità dell'aria
che verrà predisposto, avvalendosi della normativa statale e
comunitaria, entro il corrente anno;
Precisato che il piano regionale rappresenta lo strumento di
programmazione e di coordinamento a cui seguirà una serie di atti
amministrativi e normativi;
Concordato sull'esigenza di intraprendere azioni urgenti miranti
a tutelare la salute della popolazione, a tenere alta l'attenzione
della pubblica opinione ed a responsabilizzare ogni singolo
cittadino ai fini del contenimento dell'inquinamento
atmosferico;
Esaminati i dati relativi alla qualità dell'aria nella città di
Aosta e considerato che durante l'anno ecologico 1° aprile 1994 -
31 marzo 1995 e, in particolare nel semestre invernale 1° ottobre
1994 - 31 marzo 1995, si sono verificati, nonostante le favorevoli
condizioni meteorologiche, frequenti superamenti dei valori guida
di qualità dell'aria previsti per tutto il territorio nazionale dal
DPR 203/88, come dettagliato nell'allegata tabella 1), facente
parte integrante della presente deliberazione;
Considerato, inoltre, che nel medesimo semestre invernale si
sono verificati frequenti superamenti dei livelli di attenzione e
un superamento dei livelli di allarme previsti dal D.M. 25 novembre
1994 per le zone in cui possono verificarsi episodi acuti di
inquinamento atmosferico (articolo 9 D.M. 20 maggio 1991) come
dettagliato nella tabella 2), facente parte integrante della
presente deliberazione;
Considerato infine che le concentrazioni di particolato con
diametro aerodinamico inferiore a 10 um, di benzene e di benzo (a)
pirene misurati nei mesi di febbraio e marzo 1995 mostrano la
tendenza al superamento degli obiettivi di qualità previsti dal
D.M. 25 novembre 1994 a partire dal 1° gennaio 1999 come
dettagliato nella tabella 3), facente parte integrante della
presente deliberazione;
Valutati le prese di posizione, gli atti e le richieste avanzate
alla Regione da parte del Comune di Aosta in merito alla necessità
di adottare provvedimenti tempestivi per limitare, in modo
particolare, le emissioni inquinanti provocate dalle centrali
termiche di riscaldamento alimentate ad olio combustibile;
Valutate, altresì, sempre relativamente alla necessità di
limitare le emissioni inquinanti derivanti dagli impianti di
riscaldamento, le richieste avanzate dal Comune di Valtournenche ed
in particolare la deliberazione del Consiglio comunale del 19
maggio 1992 con la quale veniva sottolineata la particolare
vocazione turistica del territorio comunale e si invocavano
procedimenti atti a contenere il tenore di zolfo nei combustibili
per uso riscaldamento;
Soffermatasi, inoltre, nell'ambito degli obiettivi di tutela dei
valori ambientali della Regione e di qualificazione di offerta
turistica, sui rischi di inquinamento a cui è soggetto il Comune di
Courmayeur a causa sia delle emissioni derivanti dagli impianti di
riscaldamento sia dal traffico autoveicolare, in modo particolare
relativo al trasporto merci diretto al Traforo del Monte
Bianco;
Esaminati, in proposito, i dati IPA rilevati durante la campagna
ottobre-novembre '93 in Comune di Pré-Saint-Didier, che hanno
permesso di stimare un valore medio di concentrazione di benzo (a)
pirene dell'ordine dl 10 ng m3 in prossimità della sede stradale,
strettamente legato al transito dei veicoli diesel pesanti, molto
superiore all'obiettivo di qualità previsto dal DM 25 novembre 1994
a partire dal 1° gennaio 1996 (pari a 2.5 ng/m3);
Sottolineata l'indiscutibile ricchezza ambientale e
naturalistica rappresentata dal territorio di Courmayeur al cui
centro emerge il massiccio del Monte Bianco, la montagna europea
oggetto dell'iniziativa transfrontaliera di tutela ambientale
denominata Espace Mont-Blanc;
Considerata l'incidenza che il traffico autoveicolare assume, in
modo particolare nella città di Aosta, per la formazione degli
inquinanti comunemente monitorati nonché del benzene, degli
idrocarburi policiclici aromatici e delle particelle sospese, ciò
anche in relazione alle caratteristiche del parco veicolare
circolante;
Rilevato che una periodica manutenzione dei dispositivi di
alimentazione e di aspirazione dei motori possa garantire una
maggiore efficienza di combustione e quindi di una consistente
riduzione degli inquinanti prodotti;
Considerata la necessità che, nelle aree a rischio di episodi
acuti di inquinamento atmosferico, gli autoveicoli non dotati dei
dispositivi per la riduzione delle emissioni di scarico siano,
pertanto, sottoposti a controllo almeno una volta ogni anno;
Considerata l'impossibilità delle strutture pubbliche di
effettuare i controlli con tale periodicità;
Preso atto della disponibilità manifestata dalle associazioni
degli autoriparatori abilitati ad eseguire i controlli delle
emissioni degli autoveicoli, con le modalità indicate negli
allegati A) "Criteri e modalità per l'effettuazione dei controlli
delle emissioni degli autoveicoli" e B) "Protocollo d'intesa per
l'attuazione delle disposizioni in materia di controlli obbligatori
annuali delle emissioni dei veicoli a motore" alla presente
deliberazione, che costituiscono parte integrante della
deliberazione stessa;
Ritenuto di dover assumere procedimenti urgenti atti a ridurre
le emissioni inquinanti derivanti dagli impianti di
riscaldamento;
Ritenuto di dover assumere provvedimenti urgenti atti a ridurre
le emissioni inquinanti derivanti dagli autoveicoli;
Richiamata la deliberazione della Giunta regionale del 21 maggio
1993 n. 4861 con la quale si dava avvio alle attività relative alla
predisposizione del piano regionale di risanamento e tutela della
qualità dell'aria;
Richiamata la deliberazione della Giunta regionale del 2
dicembre 1994 n. 9787 con la quale si precisavano le modalità ed i
tempi di definizione del piano regionale di risanamento e tutela
della qualità dell'aria;
Visti:
- il decreto del Presidente del Consiglio dei Ministri del 28
marzo 1983, con il quale si affidava alle Regioni il compito di
redigere e attuare i piani di risanamento dell'aria;
- il decreto del Presidente della Repubblica del 24 maggio 1998
n. 203, con cui venivano confermate e articolate le competenze
delle Regioni in materia di risanamento dell'aria;
- il decreto Ministeriale 20 maggio 1991 recante criteri per la
raccolta dei dati inerenti la qualità dell'aria;
- il decreto Ministeriale 20 maggio 1991 recante criteri per
l'elaborazione dei piani regionali per il risanamento e la tutela
della qualità dell'aria in cui, all'articolo 2, si prevede che il
piano possa essere attuato per parti riferentesi a porzioni
limitate nel territorio o a tipologie di impianti per i quali si
richiedono interventi correttivi a carattere prioritario;
- il decreto del Presidente della Repubblica 26 agosto 1993 n.
412 con il quale vengono previste le norme per la progettazione,
I'installazione e l'esercizio degli impianti termici degli
edifici;
- il decreto Ministeriale 15 aprile 1994 con il quale si
ribadisce la competenza delle regioni ad individuare le zone a
rischio di episodi acuti di inquinamento atmosferico e si
definiscono per queste zone i livelli di attenzione e di
allarme;
- il decreto Ministeriale 25 novembre 1994 con il quale si
aggiornano i limiti delle concentrazioni inquinanti ai fini della
individuazione dei livelli di attenzione e di allarme e si
definiscono i criteri di misurazione delle concentrazioni di PM 10,
benzene ed IPA;
- l'articolo 79 "Efficienza dei veicoli a motore... " e
l'articolo 80 "Revisioni" del decreto legislativo del 30 aprile
1992, n. 285 "Nuovo codice della strada", in cui, oltre a rimarcare
l'obbligo a garantire la massima efficienza degli autoveicoli anche
per contenere l'inquinamento acustico ed atmosferico, si prevede la
possibilità di avvalersi, per effettuare i controlli ai motori, di
autofficine private appositamente autorizzate;
- l'articolo 273 e l'appendice VIII al titolo III del DPR 16
dicembre 1992, n. 495 "Regolamento di esecuzione del Nuovo codice
della strada, relativo all'efficienza dei veicoli ed in particolare
il punto f) "emissioni inquinanti" in cui si fa riferimento alla
normativa CEE 92/55;
- la direttiva CEE 92/55 che definisce i parametri di emissioni
per diverse categorie di autoveicoli;
- il decreto Ministeriale 28 febbraio 1994 con il quale vengono
individuate le imprese abilitate ai controlli dei gas di scarico
che devono essere iscritte al Registro di cui all'articolo 2 della
legge 5 febbraio 1992 n. 122 nelle sezioni "Meccanica o
motoristica" o "elettrauto" ed in cui si stabiliscono altresì,
all'articolo 2, le modalità di esecuzione dei controlli;
- l'articolo 1 lettera h) della legge regionale 7 dicembre 1979,
n. 66;
Visto il parere favorevole rilasciato dal Dirigente del Servizio
tutela dell'ambiente, dell'Assessorato dell'ambiente, territorio e
trasporti, ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Delibera
A) di approvare le seguenti misure urgenti afferenti il piano
regionale di risanamento e tutela della qualità dell'aria:
1) l'area urbana della città di Aosta, corrispondente al
territorio comunale posto ad altitudine inferiore ai 630 metri, sia
individuata, ai sensi dell'articolo 9 del Decreto Ministeriale 20
maggio 1991 "Criteri per la raccolta dei dati inerenti la qualità
dell'aria", zona a rischio di episodi acuti di inquinamento
atmosferico;
2) i territori comunali di Courmayeur e Valtournenche siano
individuati ai sensi dell'articolo 4 del DPR 24 maggio 1988 n. 203,
zone meritevoli di particolare tutela ambientale;
3) Gli impianti termici situati nell'area urbana della città di
Aosta, cosi come delimitata al punto 1 e nei territori comunali di
Courmayeur e Valtournenche, a partire dal 1° ottobre 1996 e fino
all'entrata in vigore dei nuovi limiti che saranno previsti dal
piano regionale di tutela e risanamento della qualità dell'aria,
dovranno rispettare i seguenti limiti di emissione (riferiti ad una
concentrazione di ossigeno libero pari al 3 percento per i
combustibili liquidi e gassosi e al 6 percento per i combustibili
solidi):
sostanza valore unità di misura
SO2 450 mg/Nm3
NO+NO2 450 mg/Nm3
polveri 50 mg/Nm3
CO 150 mg/Nm3
4) che i controlli ai fini del rispetto dei limiti di cui al
punto 3 vengano effettuati nell'ambito delle visite di verifica
previste dall'articolo 11 comma 18 del DPR 26 agosto 1993, n. 412 e
che, in attesa dell'organizzazione dell'Agenzia regionale per
l'Ambiente, siano demandati all'Unita Operativa Chimico-Fisica e
Tossicologico-Ambientale dell'USL;
5) che, qualora venga riscontrato il superamento dei limiti
previsti, sia disposto il fermo dell'impianto ed al conduttore
siano comminate le sanzioni di cui all'articolo 15 della legge 13
luglio 1966, n. 615;
6) previo parere favorevole degli organi competenti della città
di Aosta, nell'area urbana del Comune di Aosta, così come
delimitata al punto 1, tutti i giorni della settimana, esclusi i
festivi, dei mesi di gennaio, febbraio, marzo, ottobre, novembre e
dicembre, sia vietata la circolazione delle autovetture (comprese
quelle ad uso promiscuo), ed agli autocarri di massa complessiva
fino a 3,5 tonnellate immatricolati nella Regione Valle d'Aosta che
non siano in condizione di garantire la rispondenza delle emissioni
ai limiti richiamati dall'articolo 237 e relativa appendice VIII al
titolo III del DPR 16 dicembre 1992 n. 495 "Regolamento di
esecuzione del Nuovo codice della strada". Tale rispondenza dovrà
essere dimostrata a seguito del controllo delle emissioni dei gas
di scarico tramite apposita certificazione (da ottenersi secondo i
criteri e le modalità stabiliti nell'allegato A) e l'esposizione
sul parabrezza dell'autoveicolo dell'apposito bollino blu di
validità annuale;
7) che siano esclusi dall'obbligo del controllo dei gas di
scarico e dall'esposizione del contrassegno:
a) autovetture (comprese quelle ad uso promiscuo), autocarri di
portata massima inferiore a 3,5 tonnellate individuate dal
Ministero dei Trasporti, ancorché in possesso del relativo
contrassegno caratterizzato dalle lettere A) B) C) D) E) F) G) H)
I);
b) autoveicoli provvisti dei dispositivi di abbattimento dei gas
di scarico (marmitte catalitiche, retrofit ed ecodiesel) o
alimentati a GPL o a metano;
c) autovetture registrate come storiche;
d) autoveicoli immatricolati ai sensi dell'articolo 138 del
decreto legislativo 30 aprile 1992 n. 285 ed altri autoveicoli con
targa non civile in genere;
e) autoveicoli che abbiano superato, nell'anno precedente o in
corso, la revisione periodica presso gli uffici provinciali della
Direzione della M.C.T.C.;
8) siano comminate dagli organi di vigilanza, all'atto della
verifica, le seguenti sanzioni amministrative:
a) L. 100.000 da pagarsi entro 60 giorni (ai sensi articolo 7
comma 13 decreto legislativo 285/92 da L. 100.000 a L. 400.000) per
inosservanza del divieto di circolazione;
b) è applicabile la sanzione prevista dall'articolo 79 comma 4
per i veicoli a motore ad accensione per compressione (diesel) in
caso di controllo strumentale da parte degli organi di vigilanza ed
accertato mancato rispetto dei limiti massimi di emissione;
c) L. 300.000 da pagarsi entro 60 giorni (ai sensi articolo 16
legge 689/81 da L. 200.000 a L. 900.000) per la riscontrata errata
calibratura degli strumenti di controllo e/o l'accertato rilascio
dell'attestato a veicoli non idonei; inoltre si procederà alla
cancellazione immediata delle officine inadempienti dall'apposito
elenco, con conseguente ritiro delle schede e dei bollini non
utilizzati;
d) i proprietari dei veicoli a motore residenti o aventi sede
legale nei comuni della Regione diversi dalla città di Aosta, nel
caso di primo accertamento in cui si rilevi la mancata
effettuazione del controllo, non saranno sanzionati bensì obbligati
a sottoporre il veicolo stesso al controllo entro i successivi 15
giorni. In caso di inosservanza della suddetta prescrizione
verranno applicate le sanzioni di cui ai punti a) e b);
B) di delegare alla Giunta regionale l'aggiornamento delle
modalità di cui agli allegati A) e B) e l'adozione di apposite
deliberazioni per il perseguimento negli anni successivi
dell'iniziativa di cui al punto 6);
C) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lettera b) del decreto legislativo 22
aprile 1994, n. 320.
Allegati
(...omissis...)
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Questo provvedimento ha una notevole importanza,
perché è un provvedimento destinato ad incidere in modo
significativo rispetto alla qualità dell'aria nella nostra regione,
quindi alle condizioni di salute in cui vivono gli abitanti e gli
ospiti di questa regione.
La Regione Valle d'Aosta, così come tutte le altre regioni
italiane, ha un obbligo imposto dalla normativa nazionale, quello
di redigere il cosiddetto "piano regionale di risanamento
dell'aria", cioè un piano che individui quelle che sono le fonti di
inquinamento atmosferico più significative e preveda delle misure
per andare ad eliminare, o quanto meno ridurre queste fonti di
inquinamento. E' un piano che in realtà doveva essere predisposto,
secondo la normativa nazionale, già per la fine del 1993, però ci
sono stati anche dei ritardi da parte del Ministero competente per
dettare delle indicazioni, per cui la nostra regione direi che sta
provvedendo tempestivamente a predisporre questo piano regionale.
Ma prima di arrivare ad un piano definitivo globale a livello
regionale, esiste la necessità di intervenire su alcune situazioni
particolarmente delicate ed urgenti, che riguardano alcune parti
del territorio regionale.
La proposta che viene fatta in Consiglio è di assumere alcune
misure urgenti, afferenti il piano regionale di risanamento, che
anticipano alcuni provvedimenti che poi saranno contenuti nel piano
regionale, quando andrà a regime.
I due provvedimenti che qui si propone di assumere riguardano
due fonti di inquinamento, quello da riscaldamento e quello da
traffico; sono due principali fonti di inquinamento nella nostra
regione, in particolare il problema dell'inquinamento da
riscaldamento è legato all'uso dell'olio combustibile fluido, alla
cosiddetta "nafta", che è ancora notevolmente usata in particolare
in alcune zone della nostra regione, in alcuni comuni dove c'è una
forte concentrazione di carattere urbano.
Esiste, in particolare, una situazione a rischio sotto questo
aspetto nell'area urbana di Aosta, nel Comune di Valtournenche e
nel Comune di Courmayeur; fra l'altro, questi comuni, già in
passato, avevano tentato di intervenire su questo problema, il
Comune di Aosta aveva fatto anche una ordinanza per vietare l'uso
della nafta nel territorio del comune, il comune di Valtournenche
ha più volte sollecitato provvedimenti anche da parte della Regione
in questo senso, e con questo provvedimento andiamo a porre, sulla
base dei dati che abbiamo rilevato, dei limiti alle emissioni
inquinanti al camino in modo da impedire, a decorrere dalla entrata
in vigore di queste norme, che è il primo ottobre 1996 - così da
lasciare tutto il tempo per modificare l'uso del combustibile -
l'uso dell'olio combustibile fluido con alto tenore di zolfo.
Quindi, a partire dall'ottobre 1996, si potrà usare solo olio
combustibile fluido a basso tenore di zolfo, cosiddetto "ecoflu",
oppure il gasolio, oppure il metano, in queste zone che sono state
individuate da questo provvedimento. Ripeto: area urbana di Aosta,
Valtournenche e Courmayeur.
Per quanto riguarda invece l'altro provvedimento, interviene
sulla questione dell'inquinamento da traffico veicolare che è
presente soprattutto nell'area urbana di Aosta, quindi viene
previsto l'obbligo di una verifica annuale da parte delle
automobili immatricolate prima del 1992, cioè prima che i veicoli
fossero messi in commercio con dispositivi che abbassavano le
emissioni inquinanti, in modo da verificare che questi veicoli
siano a norma rispetto a quello che prevede il Codice della strada
per quanto riguarda le emissioni prodotte dalla combustione dei
veicoli.
Pertanto viene previsto che i veicoli immatricolati fra il 1975
e il 1992, prima del 1975 sono veicoli storici, quindi non
rientrano in questo tipo di analisi; dopo il 1992 sono già
maggiormente a norma, quindi fra il 1975 e il 1992 devono fare una
verifica e devono esporre un bollino rilasciato dalle ditte che
faranno i controlli sulle emissioni inquinanti, in modo da
attestare che le emissioni da parte di questi veicoli sono
all'interno della norma e non costituiscono elementi di pericolo.
Anche questo provvedimento decorrerà dall'ottobre 1996, scaglionato
poi a seconda degli anni di immatricolazione dei veicoli, in modo
da dare tutto il tempo alle officine di fare le verifiche, e nel
caso di mettere a punto i motori.
Questo è il contenuto del provvedimento, è un provvedimento
ancora limitato ad alcune zone critiche del territorio regionale,
ma sicuramente nella sua attuazione già comporterà un grosso passo
avanti nel miglioramento della qualità dell'aria, riducendo quella
cappa di inquinamento che adesso è presente soprattutto sulla città
di Aosta, ma anche in altre zone del territorio regionale.
Fatto questo primo passo, si potrà arrivare ad un piano globale
a livello regionale, piano che ci permetterà di mettere
maggiormente sotto controllo altri aspetti ed altri fonti di
inquinamento che sono presenti nella nostra regione.
Presento due emendamenti: uno di carattere tecnico perché il
dispositivo preveda una approvazione formale degli allegati che
fanno parte integrante di questa deliberazione; l'altro è una
correzione al punto A) - 5, della parte deliberativa, stabilendo
che, qualora venga riscontrato il superamento dei limiti previsti
per le emissioni inquinanti degli impianti di riscaldamento, venga
disposto il fermo immediato dell'impianto senza però applicare le
sanzioni di cui alla legge n. 615. Questo perché, non essendo stato
depenalizzato questo tipo di ammende dalla legge n. 615, se noi le
mantenessimo, ci comporterebbero una denuncia in sede penale, cosa
che sarebbe eccessiva e troppo gravosa per i conduttori di questi
impianti e potrebbe creare dei problemi non voluti in questo
momento.
Presidente Dichiaro aperta la discussione generale. Ha chiesto
la parola il Consigliere Marguerettaz.
Marguerettaz (PpVA) Alcune osservazioni, probabilmente le
osservazioni corrispondono in parte anche a delle domande perché la
relazione dell'Assessore non è stata completa, non in senso lato,
ma per le domande che personalmente mi ero posto, leggendo anche
questa delibera.
Una prima notazione è senz'altro questa. Dei tre comuni
interessati, notiamo che mentre per il Comune di Aosta e per il
Comune di Valtournenche c'è stata una richiesta da parte del comune
stesso, la stessa cosa non sembra risultare per quanto riguarda il
Comune di Courmayeur. Se così fosse, mi dispiace che non sia in
aula il collega Perrin, perché ha dimostrato in più occasioni di
essere molto sensibile all'autonomia dei comuni; ricordo, ancora
recentemente, in occasione della localizzazione del nuovo ospedale,
come difendeva a spada tratta il Comune di Saint-Christophe che non
si era pronunciato sulla localizzazione dell'ospedale stesso, ma
dicevo, se così fosse, mi piacerebbe sapere se il Comune di
Courmayeur ha richiesto in qualche modo questo provvedimento.
Un'altra cosa che mi risulta personalmente di difficile
comprensione sono i provvedimenti inerenti l'area urbana della
città di Aosta, là dove si dice: "...corrispondente al territorio
comunale posto ad altitudine inferiore ai 630 metri". E' vero che
sono residente nel Comune di Aosta, ma non conosco così
dettagliatamente la morfologia del comune per conoscere quali
territori abitati del comune stesso verrebbero esclusi da questo
provvedimento.
Chiedo all'Assessore di volermi gentilmente ragguagliare su
questo aspetto nella sua replica, anche perché abito nell'ultima
frazione del Comune di Aosta, non la più alta, ma è comunque in una
quota più bassa rispetto alle frazioni di Excenex e di Arpuilles, è
nella zona di Porossan per intendersi, per cui mi chiedevo se,
avendo io un veicolo fuori norma, potessi un giorno scorrazzare
liberamente nella zona dove abito e appena scendo la quota di 630
metri verrei penalizzato dai provvedimenti qui previsti.
Vi è un'altra questione, anche qui la metto come l'ho capita io,
augurandomi di aver capito male; per quanto concerne gli impianti
di riscaldamento - fra l'altro questa era una misura che io stesso
avevo sollecitato, quindi da questo punto di vista sono anche
contento che si giunga ad un qualcosa di concreto per togliere
questo problema dell'uso degli olii combustibili che, a mio avviso,
è uno degli elementi che maggiormente concorre all'inquinamento
della città di Aosta, al di là dell'inquinamento delle macchine,
quindi sono felice di questo - però mi sembra un po' drastico
l'intervento che si suggerisce.
Mi viene da chiedere se la Giunta ha previsto già una sorta di
indennità da surgelamento, nel senso che, se non ho capito male,
qualora un impianto di riscaldamento in seguito ad una verifica
risultasse fuori norma, si provvederebbe al fermo dell'impianto
fino al rientro nei limiti stabiliti. Se questo controllo
disgraziatamente dovesse avvenire nel mese di gennaio, immagino in
quali condizioni verrebbero a trovarsi le famiglie di quella
abitazione dentro la quale si provvederebbe al fermo immediato
dell'impianto di riscaldamento. Se così fosse, suggerirei alla
Giunta di provvedere con una delibera che preveda una sorta di
indennizzo da eventuale surgelamento delle famiglie valdostane.
Un'altra questione che mi sembra da sollevare di fronte a questi
provvedimenti sono i meccanismi di tipo burocratico, che ancora una
volta si vanno ad innestare. Nella delibera si parla di domande, di
carte da bollo, insomma siamo sempre lì: a fronte di una necessità
indiscussa, che è quella di un miglioramento ambientale, in
particolare un miglioramento dell'aria nella città di Aosta, mi
sembra che corrispondano una serie di interventi in parte adeguati,
ma in gran parte inadeguati. Spero che nella replica l'Assessore mi
contesti parte delle affermazioni che ho fatto, in modo da farmi
ricredere, in modo da far ricredere anche quelli che nei corridoi
iniziano già a sorridere - naturalmente in senso buono - su questo
tipo di intervento, definendo questa Giunta un po' come la "Giunta
delle banane", riferito al bollino blu.
Si dà atto che dalle ore 12,03 alle ore 12,23 presiede il
Vicepresidente Viérin Marco.
Presidente Ha chiesto la parola il Consigliere Parisi.
Parisi (VAP) Su questo atto mi asterrò e le motivazioni della
mia astensione le ho già espresse in commissione e le vorrei
ribadire anche in Consiglio.
Rimangono molte perplessità su questo atto. Premesso che ammiro
l'azione dell'Assessore all'ambiente che, con grande entusiasmo ed
impegno, cerca di affrontare le problematiche che riguardano la
qualità dell'aria, quindi l'inquinamento in generale e la
vivibilità non solo della città di Aosta, ma dell'intera regione,
credo però che, se effettivamente ci si crede a questo problema,
bisogna affrontarlo in maniera più credibile e in maniera che i
risultati siano poi effettivamente quelli voluti. Allora, come
dico, se da una parte do atto all'Assessore dell'impegno che
profonde in questa materia, dall'altra non condivido il metodo come
lui cerca di affrontare questa problematica. Mi sembra che ci sia
la necessità di dimostrare questo impegno, quindi di creare in un
certo qual modo una cortina fumogena su quelli che sono i problemi
pregnanti che riguardano veramente l'inquinamento ed il risanamento
della qualità dell'aria più in generale.
Dico questo perché noi già abbiamo votato in novembre dello
scorso anno un disegno di legge che tracciava dei punti fermi,
attraverso i quali poi si doveva arrivare a quelli che erano gli
elementi che potevano servire per poi valutare gli interventi
necessari per risolvere questi problemi. Si parlava anche di un
comitato, si parlava anche, all'articolo 3, di strumenti di
controllo.
Mi pare che dall'analisi di questa delibera, ci siano stati
pochi strumenti di controllo ed in effetti questo atto deliberativo
si riferisce solo a tre località, guarda caso Aosta, come era stato
detto anche dal Consigliere Marguerettaz, da Valtournenche e
Pré-Saint-Didier, cioè là dove negli anni passati sono stati fatti
alcuni rilevamenti. Per quanto riguarda il Comune di Aosta, i
rilevamenti risalgono al 31 marzo 1995, non sappiamo quali sono i
risultati dopo questa data perché fino al 31 marzo 1995
l'autostrada non era stata ancora aperta, quindi sarebbe
interessante sapere...
(...interruzione dell'Assessore Riccarand, fuori
microfono...)
... posso sbagliarmi sulla data, ma non ha importanza, io credo
che il concetto sia quello del rilevamento. Come dico, sarebbe
interessante comunque, siccome in delibera si parlava del 31 marzo
1995, sapere quali tipi di controlli sono stati fatti, quali
rilevamenti abbiamo, e quali sono i dati che risalgono a dopo il 31
marzo 1995.
Questa è una delle perplessità che ho. L'altra perplessità è che
il controllo non è stato fatto sull'intero territorio regionale,
perché mi interesserebbe sapere se gli stessi dati di inquinamento
esistono anche a Quart o a Sarre o a Saint-Vincent. Non so se
questi dati ce li abbiamo o meno, e non credo che l'inquinamento
atmosferico riguardi solo delle concentrazioni riferite a delle
località, credo invece che l'inquinamento riguardi tutto il
territorio della Valle d'Aosta. Quindi la perplessità è legata al
fatto che questo è un intervento settoriale riferito solo a tre
località e non all'intero territorio della Valle d'Aosta.
Un'altra perplessità è legata al fatto che qui si parla di
officine autorizzate e non lo so se è stata fatta un'indagine sul
territorio per sapere quante officine autorizzate in possesso degli
strumenti tecnici per fare poi rilevamenti ci sono in Valle
d'Aosta, perché non vorrei che noi andassimo ad approvare questa
delibera, per poi trovarci di fronte alla impossibilità di avere i
controlli che dovrebbero scaturire da queste disposizioni. Allora,
mi interesserebbe sapere se in Valle d'Aosta ci sono le officine
autorizzate e quante ce ne sono, altrimenti il cittadino che dovrà
andare a fare questo controllo si troverà di fronte
all'impossibilità di avere il bollino, perché non c'è l'officina
per fare questo controllo.
Un'altra perplessità è legata al fatto che il discorso
dell'inquinamento non è riferito solo a quello che è l'inquinamento
atmosferico causato dalla circolazione, perché questo provvedimento
- così come altri - è indirizzato e finalizzato quasi
esclusivamente a quello che è il traffico veicolare. Non credo,
come ho già detto in altre occasioni, che l'inquinamento sia legato
strettamente o comunque sia predominante solo legato al traffico
veicolare, ma ci sono altre forme di inquinamento verso le quali
non è stato assunto un impegno ben preciso. Qualcuno faceva
riferimento agli impianti di riscaldamento, e anche se ultimamente
bisogna dare atto che sono stati assunti dei provvedimenti che
vanno verso la soluzione della riconversione di alcuni tipi di
impianti, però fino adesso questo non è avvenuto.
Per quanto riguarda gli impianti di riscaldamento, sappiamo bene
che non solo ad Aosta, ma sull'intero territorio regionale, vi sono
ancora una serie infinita di centrali termiche che sono alimentate
ad olio combustibile. L'Assessore diceva che sono stati assunti dei
provvedimenti, che mi auguro vengano presi in maniera rapida, però
mi sarebbe piaciuto che anche questo tipo di discorso fosse legato
ad un discorso più globale, ad un intervento-quadro che potrebbe
apparire molto più credibile.
Ci sono altre perplessità che esistono per quanto riguarda
questo tipo di intervento, però mi sembra di averne citate alcune,
per cui aggiungo solo un'ultima cosa, aprendo una parentesi. Per
quanto riguarda gli autoveicoli sappiamo che avviene la revisione.
Volevo sapere se un veicolo, che è stato revisionato e che quindi è
stato ritenuto idoneo, è poi obbligato ad acquisire questo bollino.
Fra l'altro, come sa benissimo l'Assessore, adesso le norme CEE
prevedono una riduzione per la revisione, fino adesso erano cinque
anni, da ora in poi c'è una proposta che riduce enormemente i tempi
per la revisione degli autoveicoli; ecco, non vorrei che questo
tipo di soluzione fosse solo un escamotage per sostituire una
impossibilità di controllo che dovrebbe avvenire già adesso, sulla
base delle norme che abbiamo. Se avessimo gli strumenti, non è mica
detto che dobbiamo a tutti i costi avere il bollino blu; vi sono
già le norme che riguardano la circolazione stradale che obbligano
gli autoveicoli ad avere certi requisiti, si tratterebbe soltanto
di avere gli strumenti di controllo e chi effettua questi
controlli. Se avessimo già la possibilità di effettuare questi
controlli, credo che non sarebbe necessario avere il bollino blu.
Però è una mia opinione del tutto personale, che può anche darsi
che sia smentita dalle norme che l'Assessore ha in mano.
Termino, ribadendo la sensibilità a quelli che sono i problemi
ambientali e ribadendo ancora una volta che non è una critica
all'impegno che l'Assessore mette in questo tipo di problematiche;
mi astengo solo per il metodo e per queste perplessità che mi
restano, salvo che l'Assessore non riesca, con il suo intervento, a
farmi cambiare idea successivamente.
Presidente Ha chiesto la parola il Consigliere Chiarello.
Chiarello (RC) In parte sono già state dette tante cose che si
erano già dette in commissione. Innanzitutto perché solo tre comuni
e non gli altri, forse perché non si hanno rilevamenti o non si
vuole intervenire. Questa era una delle domande che ho già fatto in
commissione.
Però l'osservazione più importante è l'ultima cosa che ha
rilevato anche Parisi: noi abbiamo un Ispettorato, abbiamo delle
norme nazionali che regolano i veicoli che transitano sia in questa
come in altre regioni, vedevo un accordo, un regolamento o un
qualcosa che andasse a far sì che quando si fa la revisione
dell'autoveicolo, si rilevassero anche gli scarichi, cosa che non
so se con le nuove norme CEE sarà prevista, anche perché - come ha
detto Parisi - le norme comunitarie prevedono controlli e revisioni
in tempi più ravvicinati rispetto al passato. Mi fa veramente paura
per certe persone, che devono tutti gli anni sostenere delle spese
che possono essere considerevoli per evitare i gas che potrebbero
essere fuori dalla norma.
Con questo non voglio dire che non ci tengo all'ambiente, voglio
dire che c'è un parco macchine di un certo tipo in Valle d'Aosta e
normalmente chi ha le macchine più trasandate sono anche persone
che non hanno molte disponibilità finanziarie. Non voglio dire che
devono circolare tutti, però c'è uno strumento dello Stato che fa
dei controlli, che è preposto a questo, vorrei che questo ente
controllasse anche gli scarichi e li controllasse a scadenze come è
previsto dalle norme CEE.
Non vedo perché uno, che arriva dalla bassa o dall'alta Valle
una volta o due ad Aosta, debba avere il bollino per entrare in
Aosta e in questo caso deve sostenere un aggravio di spesa per
tenere il motore in ordine. Non vorrei che ci riferissimo solo e
sempre ai nostri stipendi, che ci permettono anche di controllare
il motore ogni sei mesi e non ogni anno. Ci sono delle categorie
che hanno difficoltà per arrivare a fine mese e noi continuiamo a
prevedere degli aggravi enormi.
Presidente Ha chiesto la parola il Consigliere Lanièce.
Lanièce (GA) Condivido pienamente le affermazioni dei colleghi
che mi hanno preceduto, quindi eviterò di fare un intervento
lunghissimo.
Sottolineo l'importanza di emendare l'emendamento proposto
dall'Assessore, per evitare che venga richiesta - come diceva
Marguerettaz - l'indennità da congelamento.
Per quanto riguarda la delibera nel suo complesso, vorrei
sottolineare alcuni aspetti. Tenuto conto che l'inquinamento da
riscaldamento è sicuramente l'inquinamento principale, quello che
ha maggiori ripercussioni anche sull'ambiente, occorrerebbe
definire una volta per tutte la scelta dell'Amministrazione
regionale in merito a come effettuare il riscaldamento in Valle
d'Aosta: se scegliere la via del metano, quella del gasolio o della
nafta, perché solo con una scelta decisa in merito al combustibile
da utilizzare si può intervenire effettivamente per limitare i
danni all'ambiente, tenuto conto che la Digrava, la società a
partecipazione regionale che gestisce la metanizzazione, si trova
in grosse difficoltà economiche, dovute al fatto che gli allacci
degli impianti a metano sono inferiori rispetto ai programmi.
Quindi il primo punto per una lotta all'inquinamento ambientale
deve essere quello, da parte dell'Amministrazione regionale, di
dare un segnale decisivo relativamente alla scelta che si vuole
fare, per quanto riguarda il territorio valdostano, in merito al
riscaldamento.
Condivido le perplessità esposte dagli altri colleghi, in modo
particolare quelle del bollino e dei problemi che questa delibera
causerà alla popolazione, problemi soprattutto di carattere
burocratico.
Quindi concludo questo mio breve intervento sottolineando
l'importanza di modificare questo emendamento, nel quale si dispone
l'immediato fermo di un impianto nel caso che vengano superati i
limiti previsti, in modo da evitare che alcune persone rischino il
"congelamento".
Presidente Altri che intendono intervenire? Se nessuno intende
intervenire, dichiaro chiusa la discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Ricordo che all'inizio del 1994, quando la Giunta
regionale aveva deciso di assumere una iniziativa per ridurre l'uso
della nafta attraverso una riduzione notevole, quasi annullamento
dell'incentivazione finanziaria rappresentata dall'esenzione
fiscale sulla nafta, graduata in due anni, 45 percento dal primo
gennaio 1994, altro 45 percento per arrivare al 90 percento entro
il primo gennaio 1995, il Consigliere Marguerettaz aveva contestato
questo tipo di impostazione sostenendo che si trattava di un
provvedimento troppo graduale, scarsamente incisivo, ma che
bisognava essere più netti e drastici. Si stupiva anzi il
Consigliere Marguerettaz che un Assessore Verde fosse così
gradualista nel fare delle proposte. Bene, io credo che bisognava
essere gradualisti, perché avevamo una situazione di un certo tipo
e bisognava avviare un processo, di cui oggi arriviamo a
conclusione. C'è voluto del tempo, però con questo provvedimento
arriviamo alla conclusione chiudendo definitivamente questo ciclo
della nafta in Valle d'Aosta negli impianti di riscaldamento.
E' chiaro che un provvedimento deve avere una sua incisività e
deve avere una sua possibilità di essere attuato e di essere poi
applicato, quindi nel provvedimento abbiamo previsto ancora un arco
di tempo sufficiente perché qualsiasi condominio possa modificare
il proprio combustibile, però dal primo ottobre 1996 non si potrà
più usare questo tipo di combustibile.
Si contesta il fatto della settorialità di questo provvedimento;
respingo questa contestazione perché è vero che è un provvedimento
che riguarda, per quanto concerne il riscaldamento, tre comuni
della Valle d'Aosta e per quanto concerne il traffico un comune, ma
poi va a toccare quasi la totalità del problema, perché, per quanto
riguarda il riscaldamento, sappiamo che il grosso del problema
dell'uso del combustibile fluido è concentrato proprio nell'area
urbana di Aosta e nei Comuni di Courmayeur e di Valtournenche. E
sono stati scelti quei tre comuni, proprio perché in quei tre
comuni esiste il maggior numero di condomini, esiste il maggior
numero di quei complessi che usano abitualmente l'olio combustibile
fluido e quindi pongono questo tipo di problema. Quindi, con un
intervento che è settoriale, e che non poteva che essere
settoriale, perché soltanto in queste realtà abbiamo dei dati di
inquinamento che ci consentono di assumere questo provvedimento,
andiamo ad affrontare quasi la totalità.
Stessa cosa dicasi per il traffico; è vero che andiamo a
richiedere l'uso del bollino blu, quindi l'uso di autovetture più
pulite per l'accesso all'area urbana di Aosta, ma è ovvio che
questo riguarda la quasi totalità degli automobilisti, perché
tutti, prima o poi, devono venire nell'area urbana di Aosta, e
tutti devono mettersi in regola. Pertanto è un provvedimento
mirato, sorretto da una normativa che lo consente, giustificato con
dei provvedimenti e dei dati che noi abbiamo, ma che riguarda in
realtà un ampio spettro di situazioni e contribuirà enormemente al
miglioramento della qualità dell'aria nella nostra regione.
Per quanto riguarda alcune richieste più specifiche, il Comune
di Courmayeur è stato interpellato su questo provvedimento così
come tutti gli altri comuni, e il sindaco di Courmayeur con lettera
del 10 ottobre 1995, dopo aver esaminato la bozza di provvedimento
che è stata inviata a tutti i comuni, scrive per comunicare che:
"in riferimento al primo provvedimento stralcio afferente il piano
regionale di risanamento il Sindaco e la Giunta municipale
esprimono un primo parere di massima favorevole", riservandosi
evidentemente si riservano di esaminare il contenuto definitivo,
eccetera. Però, ripeto, i comuni sono stati tutti interpellati, è
stata fatta una riunione apposita e sono stati coinvolti perché
sono loro stessi che avevano sollecitato questo tipo di intervento,
in particolare per quanto riguarda la questione del
riscaldamento.
E' stato evidenziato un problema di burocrazia che deriverebbe
da questo provvedimento sia da Marguerettaz sia da Lanièce, ma così
non è, nel senso che non c'è nessun atto burocratico che i
cittadini devono fare. I cittadini devono preoccuparsi, se hanno
una vettura immatricolata nel 1992 e se non hanno fatto una
revisione nell'anno precedente, cosa che - rispondo anche a Parisi
- li toglierebbe da questo obbligo, hanno l'obbligo di far
verificare da un autoriparatore una volta all'anno se le loro
emissioni sono a norma e, di conseguenza, applicare un bollino, che
viene rilasciato dall'autoriparatore. Non c'è nessuna complicazione
burocratica e gli allegati sono per la convenzione fra
autoriparatori e Amministrazione regionale, perché gli
autoriparatori pratichino per questo controllo un prezzo politico
concordato che è di 15mila lire per controllo, quindi non c'è
nessun costo per l'Amministrazione regionale, non c'è nessuna
pratica burocratica da fare da parte dei cittadini. Credo che con
un provvedimento relativamente semplice e senza oneri, riusciamo ad
ottenere un risultato positivo.
Per quanto riguarda i dati sul controllo della qualità dell'aria
nella nostra regione, rispondo alla domanda di Parisi; non è che
abbiamo i dati solo fino al mese di marzo; qui vengono citati i
dati fino al mese di marzo 1995 perché il problema
dell'inquinamento da riscaldamento, in particolare da traffico, si
pone soprattutto nel periodo invernale quando si cumulano i due
fattori: impianti di riscaldamento accesi per tutta la giornata e
traffico notevole. Però i dati ci sono anche per i periodi
successivi, ormai abbiamo attraverso le stazioni fisse una serie
continuativa di dati che posso anche fornire a Parisi, se ritiene
che questo sia necessario.
Per quanto riguarda la presenza di officine autorizzate, abbiamo
sentito le associazioni sia degli autoriparatori sia delle
autofficine concessionarie, che si sono dichiarate disponibili -
anzi stavano già provvedendo ad adeguarsi di questi strumenti per
fare i controlli, alla luce delle nuove norme del Codice della
strada -, quindi la convenzione che abbiamo qui previsto è proprio
perché esiste un accordo con queste associazioni di fare una
convenzione con la Regione con cui loro si mettono a posto. Compito
della Regione sarà solo di pubblicizzare l'elenco degli
autoriparatori, che sono in grado di fare questo tipo di servizio
al prezzo convenzionato di lire 15mila per verifica.
Per quanto riguarda gli autoveicoli che hanno fatto la
revisione, ho già risposto, ovvero il punto 7 c) prevede che gli
autoveicoli che hanno fatto la revisione nell'anno in corso o
nell'anno precedente siano considerati in regola e non abbiano
l'obbligo di fare ulteriori controlli.
Per quanto riguarda gli oneri per gli automobilisti, come
chiedeva Chiarello, lì, mi dispiace, ma esistono delle norme che
devono essere rispettate da tutti. Noi applichiamo solo le norme
previste dal Codice della strada, in più chiediamo che venga fatta
una verifica e venga esibito il bollino, ma il costo è
limitatissimo, si riduce al costo di una verifica annuale a quel
prezzo convenzionato che dicevo. Non possiamo giustificare il fatto
che, perché non si hanno soldi, si vada in giro con delle macchine
che emettono livelli di inquinamento che sono in contrasto con le
norme di legge. Quindi ritengo e ripropongo al Consiglio
l'approvazione del provvedimento come è stato presentato. Non ho
visto l'emendamento Lanièce...
Presidente ... Assessore Riccarand, gli emendamenti vanno
presentati durante la discussione generale, alla Presidenza non è
pervenuto nessun emendamento, salvo quelli che lei ha
presentato.
Ha chiesto la parola il Consigliere Chiarello per dichiarazione
di voto.
Chiarello (RC) Forse non ci siamo capiti con Riccarand, avevo
detto che devono sottostare ai controlli, non ho mai detto che
devono girare non in regola; questo vorrei fosse chiarito. Io so
che ogni tanti chilometri le auto devono andare alla revisione,
dico solo che quando hanno superato questa revisione possono
circolare nel territorio italiano.
Presidente Ha chiesto la parola il Consigliere Parisi.
Parisi (VAP) Ringrazio l'Assessore per il suo intervento, nel
quale ha cercato di contestare alcuni dati però mi sembra che non
ci sia riuscito. Assessore, questo intervento è settoriale, non è
un provvedimento di ordine generale così come avevo detto, proprio
perché nella sua replica ha confermato che riguarda solo 3 località
e non riguarda l'intero territorio, ma per quanto riguarda i dati,
noi non abbiamo i dati dell'intero territorio, questo bisogna dirlo
a chiare lettere, perché abbiamo solo i dati di rilevamento di
Aosta, Pré-Saint-Didier e forse anche di Valtournenche, però non
sappiamo cosa è successo a Pont-Saint-Martin, o a Saint-Vincent o
nelle altre località della Valle là dove esistono anche i
riscaldamenti.
Chiedevo perché non ci fossero i dati dopo il 31 marzo perché mi
interessava sapere qual era l'incidenza dell'inquinamento causata
dalle fonti di riscaldamento e quello che era invece l'inquinamento
legato al traffico autoveicolare, solo per quello lo chiedevo,
perché probabilmente nel periodo estivo l'inquinamento, legato solo
al traffico veicolare, si abbassa enormemente. Ritengo, ed è un mio
pensiero personale, che la maggior quantità di inquinamento derivi
dagli impianti di riscaldamento; non ho i dati, ma credo sia questo
il problema.
Non discuto quella che è la finalità e quindi lo sforzo per
ridurre l'inquinamento; ribadisco le mie perplessità legate alla
mancanza a monte di un disegno complessivo. Poiché il discorso
fatto da Lega Ambiente è legato strettamente all'inquinamento
derivante dal traffico autoveicolare, non vorrei che si puntasse
l'intervento che riguarda l'inquinamento solo su questo settore e
non vorrei che domani si arrivasse a togliere i buoni di benzina
perché abbiamo in Valle d'Aosta il traffico autoveicolare e un gran
numero di autoveicoli legati a questo problema. Qui vengono alla
mente dei sospetti su quella che potrebbe essere la conseguenza di
questo discorso, legato solo ad un settore che riguarda l'intera
problematica dell'inquinamento dell'aria, ma che è molto più
complessivo.
Mi dispiace, però devo mantenere la mia dichiarazione di voto
che ho già fatto in commissione, che è quella dell'astensione sul
provvedimento.
Presidente Ha chiesto la parola il Consigliere Marguerettaz.
Marguerettaz (PpVA) Anch'io rimango della posizione espressa nel
primo intervento, anche perché, se è vera l'annotazione fatta
dall'Assessore quando ricordava il rilievo che gli avevo mosso a
suo tempo a fronte di quel provvedimento inerente gli olii
combustibili, è altresì vero, come già accennavo nel primo
intervento, che i provvedimenti previsti da questa deliberazione
siano oltremodo eccessivi. Torno a riprendere l'esempio che mi
sembra il più indicativo: abbiamo dato, è vero, del tempo per una
messa a norma, abbiamo fatto un percorso così come diceva
l'Assessore, adesso si è giunti al termine di questo percorso per
quanto riguarda gli olii combustibili; però mi sembra paradossale
che il provvedimento punitivo nei confronti di quelle famiglie che
comunque non si sono adeguate alle normative consista nella
chiusura dell'impianto. Mi sembra una cosa, fra l'altro, neanche
seria. Sarei stato molto più favorevole ad un discorso di sanzioni,
di multe anche salate, con una scadenza rinnovata per
quell'immobile non in regola, e non sicuramente nella direzione che
si vuole seguire con questo provvedimento.
Un'altra osservazione che devo fare dopo la replica
dell'Assessore riguarda il Comune di Courmayeur, il quale, a
differenza degli altri due comuni, ha risposto tramite una lettera
del Sindaco; credo che gli altri due comuni abbiano provveduto in
maniera diversa, anche perché vengono citati nella delibera in un
modo differente rispetto al Comune di Courmayeur. Se, così come mi
è parso di cogliere dalle poche righe che ha letto l'Assessore del
Sindaco di Courmayeur, lo stesso Sindaco dava un parere favorevole
di massima riservandosi poi di vedere, credo che a fronte di quello
che dicevo prima non dovrà più riservarsi un bel nulla, nel senso
che qualora dei cittadini di Courmayeur si trovassero, dopo
l'adozione di questa delibera, nelle condizioni previste dalla
delibera, andrebbero incontro a quelle sanzioni cui facevo cenno
prima.
Per queste motivazioni voteremo contro il provvedimento.
Presidente Si passa alla votazione del documento. Do lettura
degli emendamenti presentati dall'Assessore Riccarand:
Emendamenti 1) il numero 5 del punto A) del deliberato è
sostituito dal seguente:
"5) che, qualora venga riscontrato il superamento dei limiti
previsti, sia disposto il fermo dell'impianto fino al rientro nei
limiti stabiliti;"
2) il punto B) della parte deliberativa è sostituito dal
seguente:
"B) di approvare gli allegati A) "Criteri e modalità per
l'effettuazione dei controlli delle emissioni degli autoveicoli" e
B) "Protocollo d'intesa per l'attuazione delle disposizioni in
materia di controlli obbligatori annuali delle emissioni dei
veicoli a motore", che costituiscono parte integrante della
presente deliberazione e di delegare alla Giunta regionale
l'aggiornamento delle modalità di cui agli allegati A) e B) e
l'adozione di apposite deliberazioni per il perseguimento negli
anni successivi dell'iniziativa di cui al punto 6);"
Presenti: 27
Votanti: 26
Favorevoli: 21
Contrari: 5
Astenuti: 1 (Parisi)
Pongo in votazione la delibera nel testo così emendato, insieme
agli allegati A e B e alle tabelle:
Deliberazione Il Consiglio
Compiuta una puntuale valutazione dello stato di elaborazione
del piano regionale di risanamento e tutela della qualità dell'aria
che verrà predisposto, avvalendosi della normativa statale e
comunitaria, entro il corrente anno;
Precisato che il piano regionale rappresenta lo strumento di
programmazione e di coordinamento a cui seguirà una serie di atti
amministrativi e normativi;
Concordato sull'esigenza di intraprendere azioni urgenti miranti
a tutelare la salute della popolazione, a tenere alta l'attenzione
della pubblica opinione ed a responsabilizzare ogni singolo
cittadino ai fini del contenimento dell'inquinamento
atmosferico;
Esaminati i dati relativi alla qualità dell'aria nella città di
Aosta e considerato che durante l'anno ecologico 1° aprile 1994 -
31 marzo 1995 e, in particolare nel semestre invernale 1° ottobre
1994 - 31 marzo 1995, si sono verificati, nonostante le favorevoli
condizioni meteorologiche, frequenti superamenti dei valori guida
di qualità dell'aria previsti per tutto il territorio nazionale dal
DPR 203/88, come dettagliato nell'allegata tabella 1), facente
parte integrante della presente deliberazione;
Considerato, inoltre, che nel medesimo semestre invernale si
sono verificati frequenti superamenti dei livelli di attenzione e
un superamento dei livelli di allarme previsti dal D.M. 25 novembre
1994 per le zone in cui possono verificarsi episodi acuti di
inquinamento atmosferico (articolo 9 D.M. 20 maggio 1991) come
dettagliato nella tabella 2), facente parte integrante della
presente deliberazione;
Considerato infine che le concentrazioni di particolato con
diametro aerodinamico inferiore a 10 um, di benzene e di benzo (a)
pirene misurati nei mesi di febbraio e marzo 1995 mostrano la
tendenza al superamento degli obiettivi di qualità previsti dal
D.M. 25 novembre 1994 a partire dal 1° gennaio 1999 come
dettagliato nella tabella 3), facente parte integrante della
presente deliberazione;
Valutati le prese di posizione, gli atti e le richieste avanzate
alla Regione da parte del Comune di Aosta in merito alla necessità
di adottare provvedimenti tempestivi per limitare, in modo
particolare, le emissioni inquinanti provocate dalle centrali
termiche di riscaldamento alimentate ad olio combustibile;
Valutate, altresì, sempre relativamente alla necessità di
limitare le emissioni inquinanti derivanti dagli impianti di
riscaldamento, le richieste avanzate dal Comune di Valtournenche ed
in particolare la deliberazione del Consiglio comunale del 19
maggio 1992 con la quale veniva sottolineata la particolare
vocazione turistica del territorio comunale e si invocavano
procedimenti atti a contenere il tenore di zolfo nei combustibili
per uso riscaldamento;
Soffermatasi, inoltre, nell'ambito degli obiettivi di tutela dei
valori ambientali della Regione e di qualificazione di offerta
turistica, sui rischi di inquinamento a cui è soggetto il Comune di
Courmayeur a causa sia delle emissioni derivanti dagli impianti di
riscaldamento sia dal traffico autoveicolare, in modo particolare
relativo al trasporto merci diretto al Traforo del Monte
Bianco;
Esaminati, in proposito, i dati IPA rilevati durante la campagna
ottobre-novembre '93 in Comune di Pré-Saint-Didier, che hanno
permesso di stimare un valore medio di concentrazione di benzo (a)
pirene dell'ordine dl 10 ng m3 in prossimità della sede stradale,
strettamente legato al transito dei veicoli diesel pesanti, molto
superiore all'obiettivo di qualità previsto dal DM 25 novembre 1994
a partire dal 1° gennaio 1996 (pari a 2.5 ng/m3).
Sottolineata l'indiscutibile ricchezza ambientale e
naturalistica rappresentata dal territorio di Courmayeur al cui
centro emerge il massiccio del Monte Bianco, la montagna europea
oggetto dell'iniziativa transfrontaliera di tutela ambientale
denominata Espace Mont-Blanc;
Considerata l'incidenza che il traffico autoveicolare assume, in
modo particolare nella città di Aosta, per la formazione degli
inquinanti comunemente monitorati nonché del benzene, degli
idrocarburi policiclici aromatici e delle particelle sospese, ciò
anche in relazione alle caratteristiche del parco veicolare
circolante;
Rilevato che una periodica manutenzione dei dispositivi di
alimentazione e di aspirazione dei motori possa garantire una
maggiore efficienza di combustione e quindi di una consistente
riduzione degli inquinanti prodotti;
Considerata la necessità che, nelle aree a rischio di episodi
acuti di inquinamento atmosferico, gli autoveicoli non dotati dei
dispositivi per la riduzione delle emissioni di scarico siano,
pertanto, sottoposti a controllo almeno una volta ogni anno;
Considerata l'impossibilità delle strutture pubbliche di
effettuare i controlli con tale periodicità;
Preso atto della disponibilità manifestata dalle associazioni
degli autoriparatori abilitati ad eseguire i controlli delle
emissioni degli autoveicoli, con le modalità indicate negli
allegati A) "Criteri e modalità per l'effettuazione dei controlli
delle emissioni degli autoveicoli" e B) "Protocollo d'intesa per
l'attuazione delle disposizioni in materia di controlli obbligatori
annuali delle emissioni dei veicoli a motore" alla presente
deliberazione, che costituiscono parte integrante della
deliberazione stessa;
Ritenuto di dover assumere procedimenti urgenti atti a ridurre
le emissioni inquinanti derivanti dagli impianti di
riscaldamento;
Ritenuto di dover assumere provvedimenti urgenti atti a ridurre
le emissioni inquinanti derivanti dagli autoveicoli;
Richiamata la deliberazione della Giunta regionale del 21 maggio
1993 n. 4861 con la quale si dava avvio alle attività relative alla
predisposizione del piano regionale di risanamento e tutela della
qualità dell'aria;
Richiamata la deliberazione della Giunta regionale del 2
dicembre 1994 n. 9787 con la quale si precisavano le modalità ed i
tempi di definizione del piano regionale di risanamento e tutela
della qualità dell'aria;
Visti:
- il decreto del Presidente del Consiglio dei Ministri del 28
marzo 1983, con il quale si affidava alle Regioni il compito di
redigere e attuare i piani di risanamento dell'aria;
- il decreto del Presidente della Repubblica del 24 maggio 1998
n. 203, con cui venivano confermate e articolate le competenze
delle Regioni in materia di risanamento dell'aria;
- il decreto Ministeriale 20 maggio 1991 recante criteri per la
raccolta dei dati inerenti la qualità dell'aria;
- il decreto Ministeriale 20 maggio 1991 recante criteri per
l'elaborazione dei piani regionali per il risanamento e la tutela
della qualità dell'aria in cui, all'articolo 2, si prevede che il
piano possa essere attuato per parti riferentesi a porzioni
limitate nel territorio o a tipologie di impianti per i quali si
richiedono interventi correttivi a carattere prioritario;
- il decreto del Presidente della Repubblica 26 agosto 1993 n.
412 con il quale vengono previste le norme per la progettazione,
I'installazione e l'esercizio degli impianti termici degli
edifici;
- il decreto Ministeriale 15 aprile 1994 con il quale si
ribadisce la competenza delle regioni ad individuare le zone a
rischio di episodi acuti di inquinamento atmosferico e si
definiscono per queste zone i livelli di attenzione e di
allarme;
- il decreto Ministeriale 25 novembre 1994 con il quale si
aggiornano i limiti delle concentrazioni inquinanti ai fini della
individuazione dei livelli di attenzione e di allarme e si
definiscono i criteri di misurazione delle concentrazioni di PM 10,
benzene ed IPA;
- l'articolo 79 "Efficienza dei veicoli a motore... " e
l'articolo 80 "Revisioni" del decreto legislativo del 30 aprile
1992, n. 285 "Nuovo codice della strada", in cui, oltre a rimarcare
l'obbligo a garantire la massima efficienza degli autoveicoli anche
per contenere l'inquinamento acustico ed atmosferico, si prevede la
possibilità di avvalersi, per effettuare i controlli ai motori, di
autofficine private appositamente autorizzate;
- l'articolo 273 e l'appendice VIII al titolo III del DPR 16
dicembre 1992, n. 495 "Regolamento di esecuzione del Nuovo codice
della strada, relativo all'efficienza dei veicoli ed in particolare
il punto f) "emissioni inquinanti" in cui si fa riferimento alla
normativa CEE 92/55;
- la direttiva CEE 92/55 che definisce i parametri di emissioni
per diverse categorie di autoveicoli;
- il decreto Ministeriale 28 febbraio 1994 con il quale vengono
individuate le imprese abilitate ai controlli dei gas di scarico
che devono essere iscritte al Registro di cui all'articolo 2 della
legge 5 febbraio 1992 n. 122 nelle sezioni "Meccanica o
motoristica" o "elettrauto" ed in cui si stabiliscono altresì,
all'articolo 2, le modalità di esecuzione dei controlli;
- l'articolo 1 lettera h) della legge regionale 7 dicembre 1979,
n. 66;
Visto il parere favorevole rilasciato dal Dirigente del Servizio
tutela dell'ambiente, dell'Assessorato dell'ambiente, territorio e
trasporti, ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Delibera
A) di approvare le seguenti misure urgenti afferenti il piano
regionale di risanamento e tutela della qualità dell'aria:
1) l'area urbana della città di Aosta, corrispondente al
territorio comunale posto ad altitudine inferiore ai 630 metri, sia
individuata, ai sensi dell'articolo 9 del Decreto Ministeriale 20
maggio 1991 "Criteri per la raccolta dei dati inerenti la qualità
dell'aria", zona a rischio di episodi acuti di inquinamento
atmosferico;
2) i territori comunali di Courmayeur e Valtournenche siano
individuati ai sensi dell'articolo 4 del DPR 24 maggio 1988 n. 203,
zone meritevoli di particolare tutela ambientale;
3) Gli impianti termici situati nell'area urbana della città di
Aosta, cosi come delimitata al punto 1 e nei territori comunali di
Courmayeur e Valtournenche, a partire dal 1° ottobre 1996 e fino
all'entrata in vigore dei nuovi limiti che saranno previsti dal
piano regionale di tutela e risanamento della qualità dell'aria,
dovranno rispettare i seguenti limiti di emissione (riferiti ad una
concentrazione di ossigeno libero pari al 3 percento per i
combustibili liquidi e gassosi e al 6 percento per i combustibili
solidi):
sostanza valore unità di misura
SO2 450 mg/Nm3
NO+NO2 450 mg/Nm3
polveri 50 mg/Nm3
CO 150 mg/Nm3
4) che i controlli ai fini del rispetto dei limiti di cui al
punto 3 vengano effettuati nell'ambito delle visite di verifica
previste dall'articolo 11 comma 18 del DPR 26 agosto 1993, n. 412 e
che, in attesa dell'organizzazione dell'Agenzia regionale per
l'Ambiente, siano demandati all'Unita Operativa Chimico-Fisica e
Tossicologico-Ambientale dell'USL;
5) che, qualora venga riscontrato il superamento dei limiti
previsti, sia disposto il fermo dell'impianto fino al rientro nei
limiti stabiliti;
6) previo parere favorevole degli organi competenti della città
di Aosta, nell'area urbana del Comune di Aosta, così come
delimitata al punto 1, tutti i giorni della settimana, esclusi i
festivi, dei mesi di gennaio, febbraio, marzo, ottobre, novembre e
dicembre, sia vietata la circolazione delle autovetture (comprese
quelle ad uso promiscuo), ed agli autocarri di massa complessiva
fino a 3,5 tonnellate immatricolati nella Regione Valle d'Aosta che
non siano in condizione di garantire la rispondenza delle emissioni
ai limiti richiamati dall'articolo 237 e relativa appendice VIII al
titolo III del DPR 16 dicembre 1992 n. 495 "Regolamento di
esecuzione del Nuovo codice della strada". Tale rispondenza dovrà
essere dimostrata a seguito del controllo delle emissioni dei gas
di scarico tramite apposita certificazione (da ottenersi secondo i
criteri e le modalità stabiliti nell'allegato A) e l'esposizione
sul parabrezza dell'autoveicolo dell'apposito bollino blu di
validità annuale;
7) che siano esclusi dall'obbligo del controllo dei gas di
scarico e dall'esposizione del contrassegno:
a) autovetture (comprese quelle ad uso promiscuo), autocarri di
portata massima inferiore a 3,5 tonnellate individuate dal
Ministero dei Trasporti, ancorché in possesso del relativo
contrassegno caratterizzato dalle lettere A) B) C) D) E) F) G) H)
I);
b) autoveicoli provvisti dei dispositivi di abbattimento dei gas
di scarico (marmitte catalitiche, retrofit ed ecodiesel) o
alimentati a GPL o a metano;
c) autovetture registrate come storiche;
d) autoveicoli immatricolati ai sensi dell'articolo 138 del
decreto legislativo 30 aprile 1992 n. 285 ed altri autoveicoli con
targa non civile in genere;
e) autoveicoli che abbiano superato, nell'anno precedente o in
corso, la revisione periodica presso gli uffici provinciali della
Direzione della M.C.T.C.;
8) siano comminate dagli organi di vigilanza, all'atto della
verifica, le seguenti sanzioni amministrative:
a) L. 100.000 da pagarsi entro 60 giorni (ai sensi articolo 7
comma 13 decreto legislativo 285/92 da L. 100.000 a L. 400.000) per
inosservanza del divieto di circolazione;
b) è applicabile la sanzione prevista dall'articolo 79 comma 4
per i veicoli a motore ad accensione per compressione (diesel) in
caso di controllo strumentale da parte degli organi di vigilanza ed
accertato mancato rispetto dei limiti massimi di emissione;
c) L. 300.000 da pagarsi entro 60 giorni (ai sensi articolo 16
legge 689/81 da L. 200.000 a L. 900.000) per la riscontrata errata
calibratura degli strumenti di controllo e/o l'accertato rilascio
dell'attestato a veicoli non idonei; inoltre si procederà alla
cancellazione immediata delle officine inadempienti dall'apposito
elenco, con conseguente ritiro delle schede e dei bollini non
utilizzati;
d) i proprietari dei veicoli a motore residenti o aventi sede
legale nei comuni della Regione diversi dalla città di Aosta, nel
caso di primo accertamento in cui si rilevi la mancata
effettuazione del controllo, non saranno sanzionati bensì obbligati
a sottoporre il veicolo stesso al controllo entro i successivi 15
giorni. In caso di inosservanza della suddetta prescrizione
verranno applicate le sanzioni di cui ai punti a) e b);
B) di approvare gli allegati A) "Criteri e modalità per
l'effettuazione dei controlli delle emissioni degli autoveicoli" e
B) "Protocollo d'intesa per l'attuazione delle disposizioni in
materia di controlli obbligatori annuali delle emissioni dei
veicoli a motore", che costituiscono parte integrante della
presente deliberazione e di delegare alla Giunta regionale
l'aggiornamento delle modalità di cui agli allegati A) e B) e
l'adozione di apposite deliberazioni per il perseguimento negli
anni successivi dell'iniziativa di cui al punto 6);
C) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lettera b) del decreto legislativo 22
aprile 1994, n. 320.
Allegati
(...omissis...)
Presenti: 27
Votanti: 26
Favorevoli: 21
Contrari: 5
Astenuti: 1 (Parisi)
Il Consiglio approva
