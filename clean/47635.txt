Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
PARTECIPAZIONE E INIZIATIVA POPOLARE
Tutela dei cittadini



Oggetto del Consiglio n. 3841 del 24 luglio 2024 - Resoconto
OGGETTO N. 3841/XVI - Interrogazione: "Notifica da parte del
Garante della Privacy relativa all'attuazione della nuova
disciplina sul Fascicolo Sanitario Elettronico".
Bertin (Presidente) -
Punto n. 19. Risponde l'assessore
Marzi.
Marzi (SA) -
Venendo alle domande n. 1 e n. 2,
rispondendo quindi ai primi due quesiti, informiamo che anche la
nostra Regione lo scorso 15 luglio ha ricevuto la notifica del
Garante per la protezione dei dati personali, così come già
precedentemente avvenuto per altre diciotto Regioni italiane e,
inoltre, per le Province autonome di Trento e Bolzano; insomma, per
tutti.
Le contestazioni sollevate dal Garante sono primariamente
riferite al ritardo nello sviluppo dei servizi da parte delle
Regioni che presuppongono una non uniformità di trattamento degli
assistiti sul territorio italiano.
Gli interventi di adeguamento tecnologico dei fascicoli
richiamati dal decreto ministeriale del 7 settembre 2023
corrispondono agli obiettivi di sviluppo del FSE previsti
nell'ambito dei finanziamenti PNRR.
Il punto saliente è che - mentre gli interventi PNRR prevedono
un progressivo adeguamento dei fascicoli - il suddetto decreto
ministeriale non ha previsto un periodo transitorio per poter
adeguare l'informativa privacy compatibilmente con i tempi di
effettiva realizzazione dei nuovi servizi del Fascicolo.
In questo senso, la Valle d'Aosta, in linea con le altre Regioni
che hanno ricevuto la medesima notifica, è in procinto di
trasmettere al Garante una richiesta di proroga dei termini per
consentire l'invio dei chiarimenti richiesti.
Sulla vicenda ormai da diversi mesi sono impegnati la competente
struttura dell'Assessorato e i DPO della Regione e dell'Azienda
USL.
Poiché la questione riguarda praticamente tutte le Regioni
italiane, il Ministero della salute sta valutando di emanare un
nuovo decreto che disciplini con gradualità gli interventi di
sviluppo del Fascicolo, finalizzato a sanare le contestazioni
sollevate dal Garante.
Il modello d'informativa è stato messo a disposizione delle
Regioni, su parere favorevole dell'Autorità garante, in data 21
dicembre del 2023.
In data 12 febbraio 2024, il Garante ha poi richiesto alle
Regioni di comprovare che il predetto modello d'informativa fosse
stato reso agli assistiti entro il termine previsto del 24 gennaio
del 2024.
La nostra Regione ha riscontrato spiegando che l'informativa al
trattamento dei dati personali era di fatto già disponibile sul
portale FSE VDA e che la stessa in ogni caso sarebbe stata adeguata
e resa fruibile tramite il portale entro la prima settimana di
marzo, così come poi è avvenuto.
L'informativa è stata resa in maniera chiara e trasparente con
evidenza di quei trattamenti non ancora disponibili nel fascicolo
in quanto, a oggi, in fase di implementazione da parte di INVA.
Tale scelta è stata condivisa anche con il referente della
Regione Piemonte, che ricopre il ruolo di referente del tavolo
interregionale per il progetto PNRR relativo al FSE, ed è stata
adottata anche dalle altre Regioni e Province autonome.
In data 14 giugno del 2024, l'Autorità garante ha richiesto alla
Regione d'inviare l'informativa. La Regione, il 3 luglio scorso, ha
riscontrato inviando l'informativa e indicando che la stessa è
consultabile sia sul portale FSE che sui siti istituzionali della
Regione, illustrando che gli elementi di difformità rispetto al
testo ministeriale si riferiscono alle parti in corso di
realizzazione che sono appunto state poste bene in evidenza per
maggior trasparenza agli assistiti.
Venendo alla domanda n. 3, tenuto conto che il Fascicolo è in
fase di adeguamento in tutte le regioni, non si ritiene che a oggi
possano essere rilevati effetti discriminatori sugli assistiti,
infatti le osservazioni sollevate dall'Autorità garante non
determinano alcun impatto sulla regolare erogazione dei LEA ai
cittadini e non determinano neanche un utilizzo inappropriato del
trattamento dei dati degli stessi.
Presidente -
Consigliera Erika Guichardaz ne ha
facoltà.
Guichardaz E. (PCP) -
. Era solo per comprendere quali
erano le segnalazioni del Garante, quindi la ringraziamo per la
risposta.
