Classificazione
ISTRUZIONE PUBBLICA



Oggetto del Consiglio n. 187 del 18 ottobre 2018 - Resoconto
OGGETTO N. 187/XV - Approvazione di mozione: "Impegno per la
regolamentazione dell'uso del cellulare nelle scuole".
Fosson (Presidente) -
Alla presenza di 29 Consiglieri
dichiaro aperta la seduta. Riprendiamo il nostro ordine del giorno
dal punto n. 25. La parola alla Consigliera Russo per
l'illustrazione.
Russo (M5S) -
L'oggetto della presente mozione è un
argomento di grande attualità: la regolamentazione dell'utilizzo
dei cellulari in classe durante le ore di lezione. Certamente l'uso
dei cellulari tra i banchi di scuola divide in due l'opinione
pubblica:
smartphone
sì/
smartphone
no. In Francia vi
è un disegno di legge che prevede il divieto per gli studenti di
utilizzare smartphone,
tablet
e altri dispositivi
tecnologici per uso personale. In vari Paesi della Germania, del
Regno Unito e degli Stati Uniti e in varie città italiane diverse
scuole hanno inserito nei loro regolamenti il divieto per gli
studenti di utilizzare lo smartphone in classe. Addirittura alcuni
docenti universitari hanno vietato l'uso del cellulare durante le
lezioni nonostante gli alunni abbiano più di 19 anni e si
presuppone sappiano autoregolarsi. È chiaro a tutti noi che la
priorità della scuola è quella di mirare allo sviluppo delle
facoltà mentali analogiche, finalizzate a cogliere la complessità
della realtà, facoltà che permettono anche agli studenti di
padroneggiare il mondo digitale, che deve essere a loro servizio e
non viceversa. La pedagogia ci insegna che a scuola i ragazzi
devono essere mentalmente presenti in classe per apprendere tramite
la relazione reale con gli insegnanti e i compagni. Ascoltare
presuppone il rispetto di chi parla, la convinzione di essere lì
per imparare e soprattutto un atteggiamento attivo e di
partecipazione attenta. Anche la nostra esperienza personale
quotidiana ci insegna che il cellulare invece è uno strumento
individuale che spinge all'isolamento: il cellulare permette di
essere altrove, nel
cyberspazio
, lontano dalla realtà in cui
ci si trova. Secondo il sondaggio "scuola.net 2018" appena fatto,
uno studente su due usa lo smartphone in classe senza
l'autorizzazione del professore, per scopi personali, cioè per
chattare
, consultare i
social
, giocare e svolgere i
compiti in classe, fare foto ai compagni e agli insegnanti. L'uso
dello smartphone in classe non può essere considerata una didattica
innovativa secondo noi. L'innovazione può passare attraverso la
dotazione di PC e tablet di proprietà della scuola per tutti gli
alunni della Valle d'Aosta. La didattica deve essere innovativa
anche senza tecnologia, così da coinvolgere lo studente - e questo
è un bellissimo concetto secondo me - nella sua interezza: mente,
corpo ed emozioni, l'apprendimento è questo.
Attualmente la gestione dei cellulari in classe è interamente a
carico dei docenti, i ragazzi della scuola media secondaria di
primo grado hanno un utilizzo più controllato dei cellulari, invece
i ragazzi, soprattutto quelli della scuola secondaria di secondo
grado in classe sono molto spesso connessi e non è sufficiente dire
loro di non utilizzare il cellulare ovviamente perché lo facciano.
La necessità di regolamentare le modalità e i tempi dell'uso e non
uso non è una novità. Credere che gli insegnanti debbano anche
educare gli alunni a un uso consapevole e moderato dei cellulari
introducendolo anche in classe è un'ingenuità e sono i risultati a
dimostrarcelo. Chi tra noi ha figli o nipoti alle superiori ha
certamente ricevuto messaggi da loro durante le ore di lezione su
argomenti relativi alla vita privata di ognuno, commenti su
professori e compagni, comunicazioni che certamente non sono
urgenti e possono essere rimandati al rientro a casa o comunque a
fine lezione. Qui stiamo parlando di vera e propria dipendenza da
smartphone che coinvolge moltissimi adulti, ma ancora di più
moltissimi ragazzi senza una corrispondente e necessaria educazione
digitale. La formazione
ad hoc
di alcuni insegnanti e gli
interventi della Polizia postale certo non coprono tale bisogno
formativo. Una scelta politica in questo ambito di forte attualità
avrebbe certamente un impatto educativo importante, immediato, a
costo zero e si delineerebbe come un prezioso sostegno agli
insegnanti in classe e indirettamente anche ai genitori a casa.
Fatte queste valutazioni, chiediamo l'impegno a far inserire dal
mese di settembre 2019 nei regolamenti di tutte le scuole
secondarie di primo e secondo grado, qualora non fosse ancora
presente, il divieto di utilizzare lo smartphone in classe durante
le ore di lezione.
Presidente -
Apro la discussione generale. La parola alla
Consigliera Minelli.
Minelli (IC) -
Sicuramente la mozione che presentano oggi
i colleghi del Movimento Cinque Stelle pone un problema che è
importante e che fa parte dei problemi che la scuola si trova a
dover affrontare; forse non è il problema più grosso, ma
sicuramente è un argomento di cui nelle scuole si dibatte. L'uso
del cellulare, un uso indiscriminato e non controllato in alcune
scuole, in alcune realtà è sicuramente presente, anche se non credo
sia un fenomeno così diffuso nelle nostre scuole. Per esperienza di
docente di scuola secondaria di primo grado, ritengo che un divieto
di utilizzo del cellulare a scuola sia assolutamente importante,
peraltro in molti regolamenti, in molti POF delle scuole secondarie
di primo grado questo divieto è presente. Non un divieto formale a
portare a scuola il cellulare, ma normalmente a tenerlo spento
durante le ore di lezione e, quando accade che in qualche classe
squilla un cellulare o arriva un messaggio, spesso in molte scuole
è compito degli insegnanti consegnare il telefonino alla dirigenza
e i genitori poi sono chiamati a ritirarlo.
Per quello che riguarda però in generale la questione
smartphone
sì/
smartphone
no, mi permetto di dire che
attualmente in alcune realtà, non solo nella nostra regione ma
anche al di fuori, l'utilizzo del telefono in alcune scuole è
ammesso anche a scopi didattici. Mi riferisco, per esempio, a
quelle situazioni, e sono tante, in cui non esiste la presenza di
un numero sufficiente di computer, di LIM e tanto meno di
tablet
, purtroppo siamo in una situazione di forte carenza
di strumenti informatici. Spesso accade che alcuni alunni che sono
in condizioni svantaggiate di apprendimento - mi riferisco, per
esempio, agli studenti con disturbo specifico di apprendimento DSA
o altri - sono talvolta autorizzati dai loro insegnanti, per
esempio, a fotografare gli esercizi presenti alla lavagna nel caso
in cui non sia possibile un collegamento telematico; faccio
presente che molte scuole non sono collegate con il sistema Wi-Fi:
la mia scuola, per esempio, non ha questa possibilità per i
ragazzi.
Io quindi credo che occorra fare una distinzione e che un
divieto assoluto imposto a tutte le scuole secondarie di primo e
secondo grado sia forse eccessivo. Secondo me, bisognerebbe far
presente nella mozione che, per quello che riguarda la secondaria
di primo grado, è assolutamente corretto e necessario, per la
scuola superiore la situazione è un pochino diversa.
Altra cosa che volevo far notare è che oggi una didattica
moderna ed efficace passa anche attraverso un'educazione digitale e
quindi, come spesso accade, il compito della scuola è anche quello
di insegnare a utilizzare correttamente certi strumenti. È un
compito oneroso per gli insegnanti che non può certo esaurirsi con
l'utilizzo, con l'aiuto, per esempio, della Polizia postale, che
spesso nelle scuole va a spiegare i rischi dell'utilizzo degli
smartphone e degli strumenti informatici. Credo che chi opera nella
scuola debba fare una riflessione in questo senso - in tante scuole
si sta già facendo - e penso anche che oggi sia importante capire e
andare nella direzione di utilizzare gli strumenti informatici con
responsabilità, con sufficiente conoscenza di quelli che possono
essere i rischi e i vantaggi. Io credo che non sia più possibile
pensare a una didattica tradizionale, che in molte, troppe scuole
oggi è ancora concentrata su una lezione di tipo frontale, e in
questo faccio anche una sorta di autocritica della categoria,
perché davvero c'è bisogno di affidarsi a degli strumenti nuovi,
fra i quali ci sono anche i supporti informatici.
Per quanto riguarda la mozione, quindi io credo che ci debba
essere una differenza tra quello che si chiede alle scuole
secondarie di primo grado, quindi il divieto per queste scuole
all'uso degli smartphone in mano agli alunni e un discorso un po'
diverso sulla questione delle scuole secondarie di secondo grado.
Credo che però la collega Pulz, che proviene da quel mondo, sia più
in grado di me di specificare qual è la situazione.
Presidente -
La parola alla Consigliera Pulz.
Pulz (IC) -
Io credo che nessuno strumento vada
demonizzato di per sé, il problema è sempre imparare a usarlo, a
gestirne le potenzialità e quindi i rischi connessi. Si rende
sempre più necessaria una formazione specifica all'uso del digitale
in generale nelle scuole per gli allievi, ma anche per i docenti,
come ha già sottolineato la collega Minelli. La formazione che la
Polizia postale offre, soprattutto nella scuola media ma anche nel
biennio della scuola superiore, non è sufficiente per quanto di
fatto interessante e va senz'altro implementata una formazione più
ad ampio raggio. Stiamo infatti qui parlando di un problema
fondamentale di educazione alla responsabilità più che non di
divieti calati dall'alto, anche perché - parlo di scuola superiore,
che è il mondo da cui provengo - vi sono anche alcuni docenti
illuminati e innovatori, pochi per la verità purtroppo, che
invitano gli allievi a un uso intelligente del cellulare in classe:
per esempio, per registrare una lezione e risentirla a casa, per
videoregistrare un esperimento di laboratorio - vi sto dicendo
delle cose che ho visto e che ho fatto nel tempo -, per fotografare
una lavagna zeppa di schemi, per cercare un termine specifico su un
dizionario digitale nelle varie lingue, o anche per far utilizzare
agli allievi una specifica App su
device
che non è
praticabile su PC. Certo bisogna che gli insegnanti stiano sempre
con le antenne dritte sull'uso dei cellulari in classe.
L'Associazione ISDE (Associazione Italiana dei Medici per
l'Ambiente) tra le prime in Italia ha organizzato formazioni a cui
ho avuto anche modo di partecipare sul pericolo rappresentato dalle
onde elettromagnetiche, sebbene le prove scientifiche non ci siano
o, meglio, ci sarebbero, ma, come sappiamo, forse vengono
condizionate da alcuni gestori della telefonia che pare finanzino
la ricerca stessa, il che è non poco contraddittorio, come direbbe
sempre l'amico Aristotele... la preoccupazione relativa
all'emissione di onde elettromagnetiche... comunque se i cellulari
stanno accesi nelle cartelle sebbene con il volume abbassato...
Per concludere, io renderei un po' più morbido l'impegno
proposto dai colleghi Cinque Stelle, che rischia anche un po' di
scavalcare i regolamenti di cui tutte le istituzioni si sono nel
frattempo dotate rispetto all'uso dei cellulari. Detto molto
apertamente, non vorrei che qualcuno ancora una volta pensasse che
nelle scuole gli insegnanti stanno a pettinare le bambole, perché
l'impegno dei più è quotidiano ed è un impegno di trincea.
Aggiungerei inoltre nella mozione che l'educazione alla
responsabilità va garantita, anzi approfondita per una generazione
che è nata con questi strumenti digitali in mano, ma anche per la
generazione dei docenti che spesso fanno fatica a stare al passo
con i tempi. Aggiungerei poi che credo sia responsabilità del
docente presente in classe, al di là di tutti i regolamenti che
l'Assessore può fare, valutare di lezione in lezione se sia
opportuno l'uso del cellulare durante specifiche attività
didattiche come quelle che ho cercato di esemplificare.
Mi restano due dubbi: il primo è che questa mozione arrivi in
ritardo rispetto alla realtà delle scuole che chiaramente hanno già
dovuto regolamentare l'uso del cellulare, perché è da parecchio che
se ne parla. In ultimo, se anche questa regola venisse introdotta,
come possiamo poi essere certi che venga applicata da parte dei
docenti nei consigli di classe.
Vorrei ancora aggiungere alla discussione un'altra variabile,
un'altra questione: credo che in fase di bilancio dovremmo pensare
all'eventualità di finanziare meglio, di investire di più sulla
formazione, perché, se tutti i docenti fossero formati a dovere,
saprebbero coinvolgere meglio i ragazzi, incuriosirli,
appassionarli e non annoiarli con una didattica obsoleta e
superata, di fronte alla quale gli allievi per sopravvivere hanno
questo impulso incontrollabile, che avremmo anche noi adulti, di
tirare fuori il cellulare dalla cartella.
Presidente -
La parola all'Assessore Sammaritani.
Sammaritani (LEGA VDA) -
Ringrazio sia i firmatari della
mozione, sia naturalmente questi contributi che sono stati portati
da persone, da colleghe del settore, quindi naturalmente di
particolare pregio.
Condivido anch'io che l'utilizzo del cellulare, dello
smartphone
piuttosto che del
tablet
, di qualsiasi
cosa si tratti, se è fatto in modo improprio, se avviene in modo da
turbare il normale svolgimento della didattica, diventa
evidentemente uno strumento negativo. Al contrario, se si tratta di
utilizzare questi strumenti a fini didattici o per avvicinare i
ragazzi, gli allievi, gli studenti allo strumento stesso e quindi a
un corretto uso del medesimo, è evidente che l'utilizzo è positivo,
come tutti gli strumenti peraltro, mi sembra abbastanza banale
dirlo.
Ringrazio quindi di questi contributi, perché io avevo nel
contempo e nell'ottica che avevo già esposto ai proponenti del
fatto che non si può andare a invadere il campo altrui, nel senso
che il principio dell'autonomia scolastica non può essere violato e
sappiamo benissimo che all'interno dei regolamenti scolastici ci
sono già molti istituti che si sono dotati di queste regole. Credo
quasi tutti, probabilmente con delle sfumature diverse, ma è
evidente che si è tutti orientati nel senso di dire che l'utilizzo
improprio, quindi a titolo personale dello smartphone in
particolare, perché praticamente tutti gli studenti sono dotati di
questo all'interno delle classi, è un fattore negativo. Avevo
pertanto proposto che questa mozione fosse modificata nel senso di
dire non tanto che l'Assessore si impegna, ma quanto meno che
sollecita e, ove possibile, impegna i dirigenti scolastici a
impedire l'uso dello smartphone. Alla luce però di questo vostro
contributo, che ho ritenuto prezioso ed estremamente fondato, direi
che, se i proponenti sono d'accordo, si potrebbe addirittura
aggiungere in fondo che comunque, al di là del divieto di
utilizzare lo smartphone in classe durante le ore di lezione, si fa
salvo l'utilizzo del medesimo a fini didattici. A questo punto il
corpo della mozione, dell'impegno potrebbe essere perfettamente
condivisibile.
Presidente -
I proponenti sono d'accordo? La parola alla
Consigliera Russo.
Russo (M5S) -
Sicuramente quest'Assemblea riflette
perfettamente quello che avviene nelle nostre famiglie, con i
nostri amici: ognuno di noi ha una visione personale anche di
regolamentazione dell'uso di questo strumento. L'emendamento che
proponete alla mozione è assolutamente un emendamento che
accetterò, anche perché effettivamente la seconda parte era già una
parte che avevo in dubbio se inserire o meno nella mozione.
Io però vorrei sottolineare un aspetto che per me è
fondamentale: il fatto di inserire il divieto era semplicemente un
aiuto, almeno iniziale, per gli insegnanti. Mi sembra che, da
questo punto di vista, nell'esperienza che ho avuto io
personalmente quando mi sono recata nelle classi per il mio lavoro,
piuttosto che nell'esperienza di insegnanti con cui ho parlato, c'è
una grandissima difficoltà da parte degli insegnanti nella gestione
di questo strumento e la responsabilizzazione di cui parlano le
colleghe di Impegno Civico ho paura che sia ancora una meta molto
lontana, quindi mi sembrava che questa potesse essere una strada
per arrivare all'obiettivo. L'obiettivo di questa mozione vuole
essere che i ragazzi devono guardarsi tra di loro, devono ritornare
all'apprendimento reale e alzare gli occhi al cielo, nel senso di
guardare oltre, di guardare verso l'ideale e non di guardare sempre
verso i cellulari, come facciamo anche noi durante le nostre sedute
di Consiglio regionale. Questa era la mia intenzione con questa
mozione.
Presidente -
La parola all'Assessore Sammaritani.
Sammaritani (LEGA VDA) -
A questo punto, se mi
consentite, alla luce di questi emendamenti intervenuti, darei
lettura del testo che sarà quello definitivo a beneficio di tutti:
"
Il Consiglio regionale impegna l'Assessore competente a
sollecitare e, ove possibile, impegnare i dirigenti scolastici
affinché inseriscano, dal mese di settembre 2019, nei regolamenti
di tutte le scuole secondarie di primo e secondo grado (qualora non
ancora presente) il divieto di utilizzare lo smartphone in classe
durante le ore di lezione, fatta salva l'utilizzazione del medesimo
a fini didattici
".
Presidente -
La parola alla Consigliera Russo.
Russo (M5S) -
Come ho già dichiarato prima, sono
d'accordo con l'emendamento, anche perché era già nella mia
intenzione proporre questa formula più morbida.
Presidente -
La parola al Consigliere Viérin.
Viérin (UVP) -
L'école est un peu le lieu où non
seulement on forme les jeunes générations d'un point de vue
pédagogique, mais c'est le lieu aussi, un peu comme le reflet d'une
société, où nos jeunes grandissent en prenant ce que dans la
société se passe et en prenant exemple aussi, non seulement les
enseignements de la pédagogie, mais ce qui se passe en terme
d'éducation et de vie.
Souvent on s'est interrogés sur ce que l'école pouvait faire
pour véhiculer certaines valeurs, certains principes. On a souvent
parlé, par exemple, de l'utilisation consciente d'Internet, le
cyber
a été un phénomène, le
cyberbullismo
. La
collègue Morelli a présenté dans cette salle, à plusieurs reprises,
des initiatives d'entente avec les institutions scolaires et dans
les années au fil des décennies, au fur et à mesure que des
phénomènes de la société qui avançait se présentaient, il y avait
la nécessité bien évidemment de comprendre quel est le rôle de
l'école. Je crois que sur cela il y a des visions nuancées, car la
possibilité d'éduquer, mais aussi de responsabiliser les jeunes
générations est quelque chose qui ne doit pas voir l'école comme le
lieu où on décharge tous les problèmes de notre société, car
souvent cela se passe. Alors, si dans la société il y a des
problèmes de rapport dans les familles, cela vient déchargé à
l'école; s'il y a des problèmes dans la société, même au niveau de
comportement de nos jeunes générations, cela vient déchargé et le
rôle des enseignants devient un rôle toujours plus délicat.
Je partage donc une partie des considérations qui ont été
énoncées par les collègues
d'Impegno Civico
, comme je
partage et nous partageons les considérations des collègues de
Cinque Stelle
, et nous remercions la collègue Maria Luisa
Russo. Par rapport à d'autres thèmes de grande envergure, est
peut-être un petit problème du monde scolaire, la collègue Minelli
l'a souligné, mais c'est quand même un problème qui est à la une et
non seulement le cas de la France et le courage que le Gouvernement
français a eu en prenant des mesures si dures c'est le reflet d'une
société qui change.
Capiamo anche che il rispetto dell'autonomia scolastica è un
principio sacrosanto, però ci sono delle impostazioni, degli
indirizzi che il mondo scolastico, inteso come parte che gestisce
questo settore, ha il dovere di portare avanti non solo per quanto
riguarda le problematiche di una società in cambiamento. Pensiamo,
per esempio, al dibattito che c'è stato negli anni sul calendario
scolastico, quindi dopo l'autonomia scolastica il calendario a
macchia di leopardo sul nostro territorio era qualcosa che poteva
tutelare certi territori, ma che aveva un senso difficoltoso nelle
famiglie che avevano magari figli inseriti in diversi ordini e
gradi di insegnamento. Con molta delicatezza quindi si partecipava
al consiglio scolastico, agli organi deputati e si cercava di
portare a una decisione condivisa, che è una cosa diversa rispetto
all'imposizione da parte della parte politica e tecnica di un
qualcosa che può essere o una risorsa, o un problema. Pensiamo al
grande dibattito che avevamo portato avanti in tempi neanche troppo
lontani sull'
offre culturelle
nelle scuole. Il ragionamento
che si era fatto in allora era: ogni scuola è libera di accedere
nel POF e all'inizio dell'anno scolastico nella compilazione di ciò
che gli insegnanti andranno a proporre ai giovani, ma cerchiamo
magari di confrontarci e di dare la possibilità di accedere, per
esempio, al nostro patrimonio culturale: ecco che nacque le
"
catalogue de l'offre culturelle
", che aveva l'intento di
dare una possibilità, non era un'imposizione, ma, prima di andare a
conoscere le tecniche sportive dello judo, ci eravamo detti
iniziamo magari a veicolare la politica della
restitution
,
magari coinvolgendo le scuole nell'offerta culturale. Questo per
dire che è un sacrosanto diritto l'autonomia scolastica, sancito
con delle leggi nazionali recepite a livello regionale, ma che deve
comunque non farci dimenticare che c'è un senso di responsabilità
in ciò che noi veicoliamo in questo mondo che, anche
generazionalmente, è molto delicato per quanto riguarda la
formazione di un individuo.
È chiaro che nella scuola non ci sono solo gli alunni. Non
dimentichiamoci che l'uso del cellulare dovrebbe essere in qualche
modo limitato, "vietato" forse è una parola forte, a tutti quelli
che frequentano la classe. Dico che anche gli insegnanti sono un
esempio per i nostri ragazzi e noi siamo certi che questo non
avviene, però lo diciamo per dire che il mondo scolastico è fatto
di genitori che veicolano certi principi ai loro figli (
in
primis
si cresce nella famiglia), è fatto di ragazzi, è fatto
anche di insegnanti, quindi che sia l'intero mondo scolastico...
com'è stato già ricordato, viene fatto nei regolamenti, ma che non
sia solo un regolamento a mettere dei vincoli, anche se viviamo in
una società che se non si mettono le regole... Soprattutto noi che
non viviamo nella comunità elvetica, dove si può comprare un
giornale senza necessità di mettere una
pièce
, ma a nessuno
verrebbe mai in mente di non mettere la
petite pièce
per
comprare la rivista, basta andare per le vie di Martigny per vedere
che ognuno potrebbe prendere un giornale gratis, senza mettere
l'obolo, ma nessuno... il senso civico diventa qualcosa che però
deve essere codificato. Nel veicolare sicuramente una
preoccupazione per l'uso del cellulare... ma lo diciamo a noi
stessi, ce lo diciamo spesso nelle riunioni fra noi eletti, ancor
prima che in altre occasioni, poi abbiamo certi colleghi un po' più
avvezzi all'uso del telefonino, e guardo il collega vicino a me...
quindi è certamente qualcosa che viviamo in prima battuta sulla
nostra persona, prima ancora di dire agli altri quello che devono
fare. Ringrazio i colleghi per questa sensibilità su un tema in
effetti di attualità, Paesi vicini a noi si sono interrogati su
questa cosa, magari anche da un punto di vista di difficoltà e
tensioni sociali, soprattutto in certi luoghi e in certe periferie,
questo argomento è stato affrontato per evitare poi che la scuola
diventasse luogo di gazzarra, come poi la società è.
Noi quindi accogliamo favorevolmente questa iniziativa, anche
modificata, con l'impegno che ci sia una concertazione all'interno
degli organi scolastici, che probabilmente dovremo avere il
coraggio di rivedere in modo anche drastico. Siamo figli di una
riorganizzazione scolastica
post
anni Ottanta, con organi
democraticamente eletti ma dove la partecipazione democratica
spesso non è rappresentativa e neanche partecipata. Questi passaggi
quindi sono molto importanti, ma dovrebbero essere magari
rivitalizzati in termini di partecipazione reale. Non è facile,
perché ci si è spesso interrogati su come rivedere questi crismi e
questi passaggi, però che sia condiviso e che queste istanze,
queste preoccupazioni, anche nel contemperare i diversi pensieri
dei colleghi, vengano semplicemente portate dall'Assessore e dal
Sovrintendente all'interno degli organi deputati affinché si apra
almeno un dibattito per capire quali possono essere le misure per
arrivare a un obiettivo che noi condividiamo.
Presidente -
La parola al Consigliere Testolin.
Testolin (UV) -
Il mio non sarà un intervento articolato
e puntuale come quello del collega Viérin che ho apprezzato, così
come ho apprezzato sia l'iniziativa, non tanto da un punto di vista
politico ma più di fruitore, di genitore in quanto credo che
l'aspetto che viene toccato con questa mozione sia un aspetto che
tocca molte famiglie e debba responsabilizzare anche le famiglie.
Si è parlato di tutta una serie di attori che all'interno della
scuola hanno un ruolo, potrebbero avere un ruolo più pregnante e
non si è parlato delle famiglie che verso questa tipologia di
problema devono avere un atteggiamento proattivo e non aspettare
che ci sia sempre qualcun altro che decida per loro. A me fa
piacere in questo ambito poter contribuire con lungimiranza e
delicatezza su un tema che comunque porta anche a dei fenomeni
importanti all'interno degli stessi gruppi scolastici e delle
stesse classi, poiché ci sono - e la porto come esperienza
personale - delle situazioni dove l'utilizzo del telefono è
interdetto dalla famiglia, ma con coscienza evidentemente per un
utilizzo improprio, mentre condivido in pieno la segnalazione e la
modifica apportata dall'Assessore che va a sottolineare un corretto
utilizzo e la possibilità di farlo.
D'altra parte mi stupisce che debba arrivare sempre un
input
anche da situazioni come questa all'interno di un
Consiglio regionale per procedure di buon senso, di cui ognuno è
dotato in misura differente, però ci sono delle casistiche
conclamate che evidenziano che l'utilizzo di determinati strumenti
all'interno di determinate circostanze non è opportuno. Una volta
non si poteva utilizzare la calcolatrice, bisognava fare i conti a
mente, adesso cambia il fenomeno ma il principio rimane lo stesso
e, se c'è anche una sorta di attenzione da parte di tutto il
percorso che va a regolare queste dinamiche all'interno della
scuola, penso che sia utile. Voterò quindi assolutamente a favore
di questa mozione, che ha una sua logica e un suo senso per tante
famiglie sicuramente.
Presidente -
La parola alla Consigliera Rini.
Rini (GM) -
Ci tengo a ringraziare la collega Russo,
perché ha portato ancora una volta all'attenzione di quest'aula un
tema che può sembrare generale e magari anche leggero rispetto ad
altri temi che trattiamo, invece credo che chi vive anche sotto
diverse vesti questo fenomeno sia particolarmente sensibile allo
stesso. Condivido tutto ciò che è stato detto molto bene da chi mi
ha preceduto. Ricordo che nel 2007 vi fu anche una direttiva
ministeriale che obbligava in quel caso, ovviamente tenuto conto
dell'autonomia scolastica, le istituzioni scolastiche a vietare
l'uso degli
smartphone
all'interno delle scuole, così come
accade nei principali Paesi europei. Sono d'accordo quindi con le
modifiche che giustamente, vista anche la normativa vigente, ha
proposto l'Assessore Sammaritani.
Io credo che però su questo tema, al di là degli inviti, si
debba fare davvero un'opera di sensibilizzazione, perché la collega
Russo ricordava bene come non sia solo un fenomeno che riguarda le
istituzioni scolastiche, basta dare un'occhiata ai tavoli dei
nostri vicini quando andiamo a mangiare al ristorante: si vedono i
due genitori con due cellulari in mano ai figli con altrettanti
dispositivi. Questo è ovviamente un problema sociale, senza entrare
nel merito delle nuove dipendenze. Io quindi credo che occorre fare
un lavoro molto forte di sensibilizzazione all'interno della
scuola, è vero che ci sono le esigenze didattiche - giustamente chi
opera anche nel settore scolastico molto meglio di me conosce la
situazione - ma è anche vero che o facciamo un'opera forte di
sensibilizzazione su questa tematica, o il problema tenderà a
sfuggire di mano giorno dopo giorno. Vediamo i dati soprattutto
delle dipendenze dei più giovani da Internet e da smartphone,
quindi la dipendenza proprio da connessione giornaliera; questo -
lo dico più da mamma che da amministratore - credo che debba far sì
che tutti noi teniamo alta la guardia su questa tematica.
Ovviamente quindi sono estremamente favorevole al testo di questa
mozione.
Presidente -
Non ci sono altri interventi, chiudo la
discussione generale. Non ci sono interventi per dichiarazione di
voto e non c'è la replica da parte dell'Assessore, pongo pertanto
in votazione la mozione come emendata. La votazione è aperta. La
votazione è chiusa. Comunico l'esito della votazione:
Presenti: 35
Votanti           
: 35
Favorevoli: 35
Il Consiglio approva all'unanimità.
