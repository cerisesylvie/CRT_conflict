Classificazione
CONSIGLIO REGIONALE
Attività consiliare d'aula



Oggetto del Consiglio n. 3352 del 6 marzo 2024 - Resoconto
OBJET N° 3352/XVI - Communications du Président du
Conseil.
Bertin (Presidente) -
Alla presenza di 34 Consiglieri
diamo avvio ai lavori di oggi. Punto n. 1.
In apertura di quest'adunanza ci tengo a esprimere il cordoglio
della nostra Assemblea per la morte di Renato Barbagallo, già
Segretario generale della Regione Valle d'Aosta, componente della
Commissione paritetica per l'attuazione dello Statuto speciale
valdostano e nel 2019 nominato
Chevalier de l'Autonomie
. La
Valle d'Aosta perde una figura illustre che, da studioso del
diritto regionale, ha caratterizzato le istituzioni valdostane. Era
un uomo di grande competenza che combinava all'intelligenza vivace,
spirito critico e libertà di pensiero. Fine giurista, era tra i
massimi conoscitori del nostro ordinamento regionale, di cui ha
sempre difeso e promosso la specificità nell'ambito della sua lunga
attività lavorativa. Alla famiglia vanno le nostre condoglianze più
sentite.
Il 26 febbraio il gruppo Rassemblement Valdôtain ha depositato
una proposta di legge per la valorizzazione in chiave
storico-turistica della tratta ferroviaria
Aosta/Pré-Saint-Didier.
La Conferenza dei Capigruppo, riunitasi ieri, ha convenuto di
discutere congiuntamente i punti 6.01 e 6.02 (Commissione
paritetica).
Ricordo all'Aula, anche su segnalazione del consigliere Restano,
che lunedì 4 marzo ricorrevano due importanti Giornate mondiali:
quella per la lotta contro l'infezione da Papilloma virus umano e
quella dell'obesità, due Giornate che ci ricordano l'importanza
della prevenzione e dei corretti stili di vita.
Ricordo inoltre che venerdì 8 marzo si celebra la Giornata
internazionale della donna, una ricorrenza dal profondo significato
culturale, sociale, politico. In molti ambiti della nostra società,
così come in tanti Paesi del mondo, i diritti delle donne non sono
ancora riconosciuti e vissuti come paritari a quelli degli uomini.
Oggi il mio pensiero va a tutte le donne, ma in particolare alle
donne che stanno vivendo nei territori in guerra.
In data 21 febbraio 2024, Pierluigi Marquis, Emily Marinella
Rini, Luca Spadaccino e Mauro Cometto hanno depositato alla
Segreteria generale del Consiglio regionale, ai sensi della legge
regionale 25 giugno 2003, n. 19, la proposta di legge di iniziativa
popolare da sottoporre a referendum propositivo, recante: "Ristoro
del costo della materia energia della bolletta elettrica a favore
dei residenti in Valle d'Aosta titolari di utenze domestiche
destinate ad abitazione principale e ubicate nel territorio
regionale".
Ha chiesto la parola il consigliere Baccega, ne ha facoltà.
Baccega (FI) -
Solo due parole anche da parte nostra per
omaggiare il professor Barbagallo, che ho conosciuto quando ancora
non mi occupavo attivamente di politica; due belle chiacchierate in
cui fui illuminato dal suo sapere, dal suo parlare della nostra
Regione, peraltro con quello straordinario accento siciliano, un
uomo colto, simpatico e molto spiritoso all'occorrenza. Apprezzai
molto in quei due momenti la sua
verve
di studioso che non
mancava di dispensare suggerimenti e riflessioni; ebbi anche
l'occasione di consultare più volte Barbagallo, ovvero la
pubblicazione sull'ordinamento della nostra Regione laddove si
parlava di ordinamento, soprattutto per noi che successivamente
siamo diventati degli addetti ai lavori. Il pensiero andava sempre
e inevitabilmente a quella straordinaria figura che era il
professor Barbagallo. Certamente è salita in cielo una persona
straordinaria, un
Chevalier de l'Autonomie
e, a nome del
gruppo consiliare del Coordinamento regionale di Forza Italia,
vanno alla famiglia le nostre più sentite condoglianze.
Presidente -
Ha chiesto la parola l'assessore Caveri a
nome del gruppo, ne ha facoltà.
Caveri (AV-VdA Unie) -
Sarà poi il Presidente, nella sua
carica di capo della Giunta, dire qualche cosa di Renato
Barbagallo. Io vorrei dirlo come gruppo, ricordando questa
personalità così importante e così straordinaria per la Valle
d'Aosta. Lo conobbi per amicizia di famiglia quando era da poco
arrivato in Valle d'Aosta, all'inizio degli anni Settanta, scelto
da César Dujany quando era Presidente della Giunta, per dare una
svolta all'amministrazione della Regione, che ancora all'inizio
degli anni Settanta aveva un'eco della Provincia di Aosta, quindi
l'impegno di Renato Barbagallo fu quello di insistere per dare una
struttura più forte alla nostra Regione autonoma. Ricordo, quando
ero giornalista e qui dalla tribuna stampa assistevo ai lavori, che
Barbagallo era una presenza assolutamente autorevole, mai
autoritaria, era una persona abituata ad andare a vedere negli
uffici come funzionavano le cose, era di impulso a quegli elementi
che hanno modificato l'ordinamento valdostano. Si deve infatti alla
sua iniziativa quella scelta, in assenza dell'attuale 48bis dello
Statuto, che ha previsto in maniera specifica un iter per le norme
di attuazione allo Statuto, allora non c'era, fu lui a insistere a
metà degli anni Settanta per una delega che veniva data dal
Parlamento, che consentì, in particolare nel 1978, di dar vita a
quell'insieme di norme di attuazione che portano veramente la sua
firma.
Devo dire di aver avuto poi, come Deputato - lui abitava a Roma
ed era già in pensione -, l'onore di frequentarlo e di capire da
lui quegli elementi importanti che sono legati alla necessità per
chi fa il Parlamentare della Valle d'Aosta di presentare
emendamenti laddove è necessario in tutte le leggi, ma soprattutto
si deve a lui quell'insieme di quattro modifiche dello Statuto di
autonomia sulle quali assieme lavorammo. Lui aveva questo acume,
questa conoscenza giuridica, d'altra parte qualcuno ha scritto in
questi giorni che il Barbagallo è stato il libro su cui tutti noi
abbiamo studiato i contenuti e anche le carenze o le cose da
migliorare del nostro Statuto di autonomia.
Si aggiunge un ultimo elemento di Barbagallo: il tratto umano,
una persona di grande signorilità, era nato a Giarre nel 1932 e
scherzava su questo parallelo fra la specialità della sua isola,
specialità della Valle d'Aosta, e lui siciliano, diventato oramai
valdostano, ammoniva i Valdostani di tenersi stretta la loro
specialità, di tenersi stretto il particolarismo linguistico, di
lavorare assieme laddove necessario, negli ultimi anni era molto
dispiaciuto delle diaspore che si erano create in Valle d'Aosta,
anche se lui non apparteneva storicamente dal punto di vista
ideologico, lui veniva da storia socialista, però era sempre stato
attento fino ancora ad alcuni mesi fa alle vicende che attraversano
la politica valdostana.
Un ricordo commosso di Renato credo che valga la pena di
lasciarlo qui come testimonianza per un uomo che ha dato moltissimo
alla Valle d'Aosta.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Anch'io voglio, a nome del gruppo
dell'Union Valdôtaine, ricordare Renato Barbagallo. In queste
occasioni il rischio di ripetersi e il rischio di dire cose già
dette è evidente. Due aspetti del dottor Barbagallo: da un lato,
uomo delle Istituzioni, lui è arrivato in Valle, come è stato
ricordato, come rappresentante dello Stato e poi è diventato parte
integrante della componente regionale delle Istituzioni. Volevo
semplicemente evidenziare che la sua conoscenza e la sua
preparazione era stata messa al servizio della Valle d'Aosta in
modo creativo, cioè le sue conoscenze servivano per trovare delle
soluzioni, interpretando anche in modo lungimirante lo Statuto. A
volte - non me ne abbiano alcuni accademici e alcuni professionisti
in Valle d'Aosta - ci si ferma davanti a delle interpretazioni che
sono dettate dalla giurisprudenza e non si fa mai uno sforzo
interpretativo per andare al di là. Se dobbiamo prendere
l'insegnamento del dottor Barbagallo, credo sia un insegnamento che
ci deve portare a osare. Osare non vuol dire fare delle scelte
sciagurate, delle scelte che non sono sostenibili, ma delle scelte
interpretative per far sì che questo nostro Statuto possa dare
delle risposte alla comunità valdostana.
L'altro aspetto è quello umano, era una persona seria ma non
seriosa, lo dico perché aveva
il physique du rôle
del suo
status
di Segretario generale, quindi era molto attento
anche alla forma. Si ricordano anche i richiami a volte ai
dipendenti regionali che entravano in Regione in modo un po' troppo
disinvolto, non è che uno deve fare un'analisi sul
dress
code
di coloro che lavorano in Regione, ma credo che Barbagallo
aveva ragione nell'evidenziare che comunque le Istituzioni devono
essere rappresentate in modo adeguato. La sua serietà non gli
impediva di essere ironico, di essere brillante nei commenti e
questa era un'altra caratteristica molto importante perché sapeva
cogliere, torno a dire in modo garbato, gli aspetti ironici che via
via si presentavano.
La perdita del dottor Barbagallo è sicuramente una perdita di un
grande uomo ma, oltre al rammarico di aver perso questa persona, ci
rimane la sua eredità, la sua testimonianza e credo debba essere un
tesoro per noi tutti. Noi facciamo le condoglianze alle due figlie,
al figlio, a tutti coloro che gli hanno voluto bene e speriamo di
essere all'altezza di quello che ci ha insegnato.
Presidente -
Ha chiesto la parola il Presidente della
Regione, ne ha facoltà.
Testolin (UV) -
Dopo questi due interventi dei colleghi
che lo hanno conosciuto e apprezzato personalmente, esprimo anch'io
il cordoglio personale, quello del Governo regionale e la nostra
vicinanza ai suoi cari per la scomparsa di Renato. Oggi forse il
nome di Renato Barbagallo non è conosciuto ai più, anche in
quest'aula, ma, così come ha anticipato il collega Caveri, per
intere generazioni il Barbagallo era un volume di riferimento
dell'ordinamento della Valle d'Aosta ed è stato il testo
fondamentale per preparare i concorsi e poi avere un
dress
code
, così come l'ha chiamato il collega Marguerettaz, per le
attività da svolgere all'interno di quest'Istituzione.
Renato Barbagallo arrivò nel 1972 in Valle d'Aosta con un
distacco dal Ministero degli interni richiesto dall'Amministrazione
regionale, che, come si evince anche da quella che fu la
deliberazione della Giunta, presieduta da César Dujany, aveva la
necessità di qualcuno che seguisse il trasferimento di nuovi
servizi e funzioni dallo Stato alla nostra Regione. Definito
funzionario statale particolarmente qualificato ed esperto di
problemi regionali, Renato Barbagallo l'anno successivo divenne
subito vicesegretario della Regione e nel 1977 segretario
regionale, carica che poi portò avanti fino al 1989. Anche dopo il
suo collocamento a riposo Renato Barbagallo, nominato poi nel 2019
Chevalier de l'Autonomie
,
non ha mai smesso di
operare per il consolidamento dell'autonomia valdostana, in
particolare mettendo la sua fine cultura giuridica e la perfetta
conoscenza del nostro Statuto speciale dell'ordinamento regionale a
servizio della Commissione paritetica fino al 2018, contribuendo,
come è già stato ricordato, in maniera determinante alla
definizione delle numerose e importanti norme di attuazione
statutaria, che, grazie anche alla sua esperienza, vennero
sviluppate.
Vorrei ricordare, infine, Renato Barbagallo con le parole di
Guido Landi, nella presentazione della prima edizione del suo testo
più noto. Con un linguaggio di altri tempi Landi, dopo avere
considerato di buon auspicio che la monografia della collana sugli
ordinamenti regionali fosse dedicata proprio alla Valle d'Aosta -
primo esperimento autonomista, anteriore non solo alla Costituzione
ma anche all'istituzione della Regione siciliana - ringrazia, per
aver accettato di redigere il testo, Renato Barbagallo che "unisce
alla qualità di valente cultore del diritto pubblico
l'insostituibile esperienza che gli deriva dal pluriennale
esercizio dell'alto Ufficio di Segretariato regionale della Valle
d'Aosta".
Se il Presidente del Consiglio lo ritiene, io chiederei un
minuto di silenzio per onorare la figura del dottor Barbagallo.
(l'Aula osserva un minuto di silenzio)
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Il 4 marzo di ogni anno si celebra
il "World obesity Day", l'obesità, in particolar modo l'obesità
infantile, è considerata oggi una vera e propria piaga sociale, una
piaga che colpisce 37 milioni di bambini sotto i cinque anni in
sovrappeso nel mondo, vale a dire il 5,6% del totale. L'Italia è al
quarto posto nell'Unione europea tra i Paesi più colpiti, con una
percentuale intorno al 36% per le ragazze e al 43% per i ragazzi.
L'obesità, come sappiamo, è una delle principali cause di morte e
di disabilità e chi ne è colpito già in età giovanile ha più
probabilità di continuare ad avere la malattia anche d'adulto,
andando incontro al rischio di gravi patologie come il diabete. Per
questo motivo è fondamentale che i bambini siano educati sin da
piccoli a condurre una vita sana, svolgendo attività fisica e
conducendo un'alimentazione sana, ovviamente contrastando certe
ideologie
woke
che lo promuovono come uno stile di vita
adatto a tutti e che va bene. Un aspetto che purtroppo non è sempre
facile per tutti, i cibi "spazzatura" infatti, che sono quelli che
maggiormente favoriscono l'obesità, sono spesso a basso costo e per
questo prediletti dalle famiglie che spesso si trovano in una
situazione di crisi economica. Il
marketing
del cibo
"spazzatura", sfruttato e non regolamentato, svolge oltretutto un
ruolo enorme in questa crisi ed è direttamente collegato
all'aumento del sovrappeso, dell'obesità e delle cattive condizioni
di salute dei bambini. Raggiunge i bambini spesso lasciati soli
davanti uno schermo attraverso la pubblicità su carta stampata, la
televisione e oggi anche gli spazi
on-line
. Per combattere
questa piaga, dobbiamo trasformare i sistemi alimentari e garantire
a tutti i bambini, indipendentemente dal luogo in cui vivono, un
accesso equo a opzioni più sane e nutrienti, che favoriscano il
loro benessere fisico e mentale.
Altrettanto importante è la necessità di aprire un dialogo
empatico sul sovrappeso e l'obesità. Incolpare gli individui per il
loro peso è controproducente e può avere un impatto negativo sulla
salute emotiva e fisica dei bambini che vivono in sovrappeso e
obesità. L'obesità durante l'infanzia è sempre più associata al
bullismo e allo stigma, che mettono a dura prova la salute mentale
dei bambini e li scoraggiano dall'adottare abitudini sane.
Presidente -
Consigliere Restano, a lei la parola.
Restano (GM) -
Per quanto concerne l'obesità, ha già
parlato il collega che mi ha preceduto, però voglio ricordare
all'Aula che in questa settimana si celebrano due importanti
ricorrenze: la Giornata mondiale di sensibilizzazione sul Papilloma
virus del 4 marzo e la Giornata internazionale della donna dell'8
marzo.
Intendo porre l'attenzione del Consiglio regionale
sull'importanza della prevenzione e delle campagne d'informazione
per contrastare il Papilloma virus, la più frequente delle
infezioni a trasmissione sessuale, causa di sei diversi tipi di
cancro tra cui il carcinoma della cervice uterina. Si tratta,
quest'ultimo, di un tumore che, grazie a strumenti come la
vaccinazione, l'unica insieme al vaccino per l'epatite B a
proteggere dal rischio di contrarre il cancro, e lo
screening
, prevenzione secondaria, oggi possiamo non solo
prevenire ma addirittura debellare, come dichiarato
dall'Organizzazione mondiale della sanità nella strategia globale
per accelerare l'eliminazione del tumore cervicale come problema di
salute pubblica del 2020 e dal piano oncologico nazionale
2023-2027.
Tuttavia nonostante la presenza di questi strumenti di
prevenzione, si stima che ancora oggi nel nostro Paese si ammalino
di tumore della cervice uterina circa 2.509 donne ogni anno e che
oltre mille donne perdono la vita, numeri non più accettabili. Da
un'analisi presentata alcuni giorni fa dal CENSIS risulta in calo
il livello di conoscenza sia sul Papilloma virus che
sull'importanza di uno strumento salvavita come la vaccinazione.
Donne e uomini che spesso non sanno della possibilità di eliminare
il rischio di contrarre un tumore grazie all'esistenza di strumenti
di prevenzione efficaci e sicuri. In tal senso ho accolto con
grande favore la campagna "Hai pensato al vaccino", lanciata questa
settimana dalla Struttura di igiene e sanità dell'Azienda USL,
insieme alla Struttura di Ginecologia e ostetricia del Beauregard,
con l'obiettivo di fare prevenzione e più concretamente recuperare
i giovani adulti valdostani non ancora vaccinati contro il
Papilloma virus, limitatamente alla fascia di età 18-25 anni. La
possibilità di offrire la vaccinazione anti HPV (Papilloma virus)
non solo agli adolescenti ma anche alla popolazione adulta,
soprattutto alle donne in età fertile, come raccomandato da
circolare del Ministero della salute nella circolare "Vaccinazioni
raccomandate per le donne in età fertile", rappresenta infatti una
delle azioni chiave per contrastare la diffusione dell'infezione da
HPV e realizzare l'obiettivo ultimo di eliminare il tumore alla
cervice uterina.
La Valle d'Aosta in tal senso ha la straordinaria opportunità di
porsi all'avanguardia per il raggiungimento dell'ambizioso
traguardo di Regione HPV
free
, avendo coperture vaccinali
elevate già a partire dalle ragazze nate nel 1991, oggi 33enni, le
prime ad aver acquisito il diritto alla vaccinazione gratuita. In
tal senso, Assessore e Presidente, chiedo di poter far chiarezza
sull'offerta vaccinale anti HPV, riportato nella delibera di Giunta
1225 del 30 ottobre 2023, che ha approvato il piano regionale di
prevenzione vaccinale, eliminando il riferimento al paragrafo 18,
che limita la gratuità della vaccinazione anti HPV ai 25enni e
applicando alla stessa vaccinazione anti HPV quanto già contenuto
nel punto 5 della stessa delibera, ovvero di stabilire la gratuità
della vaccinazione anche a favore di coloro che, per proprio
convincimento o per propria libera scelta, decidono di aderire alla
vaccinazione in ritardo, anche al di fuori delle fasce di età.
Assessore, mi rivolgo a lei, quest'istanza l'avevo posta con il
question time
che non mi è stato accettato, si tratta di
chiarire il contenuto della DGR, che forse vede il punto 18...
Presidente -
Consigliere, non riproponga qui una
cosa...
Restano (GM) -
...mi lascia terminare, per cortesia? Le
rubo pochi secondi.
Si tratta di chiarire il contenuto del punto n. 18 della
delibera di cui parlavo che forse è riconducibile a un refuso della
delibera che l'ha preceduto, oppure, come detto, di porre questa
vaccinazione alla pari delle altre vaccinazioni di cui al punto n.
5.
Assessore, abbia coraggio, si tratta in primo luogo di una
scelta politica, di un atto di indirizzo da trasmettere all'Azienda
Sanitaria Locale, affinché poi non debba intervenire il nostro
Presidente per rimediare agli errori.
Presidente -
Come lei sa, consigliere Restano, il
question time
non ammesso è automaticamente trasformato in
risposta scritta, che le arriverà, pertanto ne tenga conto a futura
memoria. Ha chiesto la parola il consigliere Marquis.
Marquis (FI) -
In questi giorni nei
media
assume
un ruolo importante e crescente lo scandalo del dossieraggio di
Perugia, che, peraltro, mi vede come soggetto offeso...
Presidente -
Consigliere, se vogliamo fare una
discussione politica su questo, convochiamo la Capigruppo e
facciamo una discussione politica, d'accordo?
Marquis (FI) -
...non era mia intenzione fare una
discussione politica, era di fare una comunicazione e di fare due
considerazioni come parte interessata, comunque se vogliamo fare
una Capigruppo, la chiedo io la sospensione e procediamo, se siete
d'accordo, alla convocazione.
Presidente -
È convocata la Capigruppo.
La seduta è sospesa dalle ore 09:36 alle ore 09:52.
Bertin (Presidente) -
Possiamo riprendere. La Conferenza
dei Capigruppo ha deciso di dedicare alcuni minuti alla questione
sui giornali in questi giorni. Ha chiesto la parola il consigliere
Marquis, ne ha facoltà.
Marquis (FI) -
In questi giorni nei
media
ha
assunto un ruolo importante e crescente lo scandalo del
dossieraggio di Perugia, che, peraltro, mi vede come soggetto
offeso tra i 121 nomi che sono stati resi ad oggi noti; pare che la
lista stia crescendo, si parla già di 800 persone, forse più di
1000, con i prossimi giorni staremo a vedere.
Questo è uno scandalo che trae origine dall'accesso a banche
dati riservate dei vari organi dello Stato per attività illegali di
raccolta informazioni su centinaia di personaggi politici e
pubblici da diffondere non si sa bene a chi e come; uno scandalo
che non ha grossi precedenti nella storia negli ultimi decenni, è
uno scandalo che va oltre alle questioni di carattere politico,
mette in seria crisi la democrazia, la mina nelle sue fondamenta. A
questo riguardo credo sia sotto gli occhi di tutti in questi giorni
le dichiarazioni a livello nazionale di tutte le parti politiche,
che si dichiarano scandalizzate per cosa sta succedendo, da Destra
a Sinistra. Viene evidenziato che è una questione di una gravità
inaudita per la democrazia, non per la politica.
A questo riguardo voglio condividere con voi alcuni passaggi di
esponenti politici, il primo che vorrei mettere a fattore comune è
il pensiero del nostro segretario vicepremier Tajani, che, con
grande pacatezza ma con grande fermezza, afferma proprio che non è
una questione politica, è una battaglia di difesa della
privacy
, del diritto di ogni cittadino di essere tutelato,
perché se c'è un "Grande fratello" che si occupa di studiare
dossier
su ognuno, con quali fini nessuno lo sa, questo lo
vorremmo sapere e questo lo dobbiamo sapere. Bisognerebbe sapere
chi ha fatto queste cose, chi eventualmente le ha commissionate,
non è quindi un fatto politico, è un fatto di diritto della difesa
di ciascuno di noi e bisogna capire perché ci sono dei funzionari
pubblici che compiono queste azioni. Questo è preoccupante perché
sono delle scelte antidemocratiche che accadono nei Paesi in cui
non si rispettano i diritti dei cittadini; è successo qualcosa di
preoccupante per la nostra democrazia. Non sto a citare i commenti
degli altri esponenti politici, che sono tutti in questa direzione,
è una cosa che nessuno di noi avrebbe potuto immaginare che ci
siano dei soggetti che possano avere accesso a delle banche dati di
Stato e occupare il loro tempo per acquisire delle informazioni
sensibili su dei cittadini per poi metterle a disposizione non si
sa di chi. È una grave invasione della
privacy
.
Credo che il ragionamento che va fatto in quest'aula non è tanto
una questione di carattere personale, perché poteva capitare a
ciascuno di noi di trovarsi citato in una vicenda di questo genere,
sono citati sette Ministri, sono citati i Presidenti di Regione, ex
Presidenti di Regione, Consiglieri regionali, imprenditori, è una
questione a 360 gradi che interessa tutti. Ritengo che la
riflessione politica vada fatta nell'ambito di questa sala che è il
massimo dell'Assemblea legislativa, il luogo dove si rappresenta la
democrazia, una democrazia che è stata conquistata con grandi
sacrifici nei giorni della commemorazione li si ricorda ogni anno
questi sacrifici che sono stati fatti e c'è qualcuno che ci ha
versato del sangue e credo che il nostro compito sia di difendere
la democrazia, perché quando vengono meno i presidi a garanzia
della persona, non si vige più in una situazione di stato di
diritto, si vige in una situazione che neanche nell'ex Unione
Sovietica è ammissibile a livello di approccio di questo genere,
dei dossieraggi che non si sa che fine fanno e come vengono
utilizzati nei confronti dei soggetti che sono stati sottoposti a
delle azioni illecite.
Per quanto mi riguarda, ho avuto notizie dal giornale, già il
fatto che si legga sul giornale che si è parte offesa trovo che sia
una cosa alquanto grave. Credo quindi sia importante, al di là di
entrare nel merito delle questioni personali, perché come parte
offesa sicuramente andrò a fondo a questa questione. Esporrò le
denunce in tutti i luoghi che sarà possibile presentarle, perché
credo che questo vada nella direzione non della tutela personale,
ma anzitutto della difesa della democrazia, questo è un dovere
civico a salvaguardia della democrazia, soprattutto anche a
salvaguardia delle tante persone che fanno bene il loro lavoro
negli organi dello Stato, perché questo bisogna sottolinearlo. Non
è giusto che ci siano delle persone che inquinano il lavoro di
tanti e di tutti per creare delle situazioni che creano dei danni
seri di credibilità delle nostre Istituzioni. Da parte mia farò
tutte le azioni che andranno fatte a tutela del ruolo, a tutela
della persona, però credo che il massimo rappresentante, il
Presidente del Consiglio, debba pensare a cosa occorre fare in
Valle d'Aosta, che appello occorre lanciare per difendere i
cittadini, l'Istituzione e chi rappresenta i cittadini, perché,
come dicevo, questi sono dei fatti che sono stati espressi a tutti
i livelli come delle attività illecite. Questo credo che deve
essere chiaro a tutti noi.
Presidente -
Ci sono altri interventi sull'argomento? Ha
chiesto la parola il consigliere Lucianaz.
Lucianaz (RV) -
Non intervengono sulle parole del collega
Marquis, pur condividendo lo spirito del suo appello. Ho sentito
discorsi molto interessanti stamattina in ricordo del professor
Barbagallo al quale si unisce naturalmente il nostro gruppo, però
il mio intervento oggi vuol trattare di altre migliaia di morti, un
fatto che scuote la coscienza della comunità valdostana come del
mondo intero. Al grido di "Palestina libera, io non sarò più
complice di un genocidio", Aaron Bushnell, un soldato di 25 anni
appartenente all'Aeronautica militare statunitense si è cosparso di
benzina e dopo alcuni secondi si è dato fuoco davanti ai cancelli
dell'Ambasciata di Washington...
Presidente -
Consigliere, purtroppo...
Lucianaz (RV) -
...sto parlando di morti...
Presidente -
A parte che stavamo affrontando un altro
argomento...
Lucianaz (RV) -
Facciamo un'altra Capigruppo?
Presidente -
Se volete...
Lucianaz (RV) -
Se mi concede 4 minuti e mezzo, io
finisco, comunque decida lei.
Presidente -
Facciamo una riunione della Conferenza dei
Capigruppo se vuole. Altri vogliono intervenire sulla questione
precedente? Ha chiesto la parola il consigliere Marguerettaz, ne ha
facoltà.
Marguerettaz (UV) -
Intervengo brevemente in merito alle
dichiarazioni del collega Marquis. Capiamo sicuramente lo stato
d'animo ma credo che il Consiglio regionale avrà modo di riflettere
e avrà modo di approfondire l'argomento, perché oggi, torno a dire,
capendo lo stato d'animo del collega Marquis che si trova sulle
prime pagine dei giornali nazionali piuttosto che locali, noi
abbiamo a disposizione degli articoli di giornale e abbiamo a
disposizione delle dichiarazioni che sono state fatte a livello
nazionale da parte dei
leader
politici. È evidente che, dal
nostro punto di vista, un po' di preoccupazione nasce, però non
avendo a disposizione elementi oggettivi, credo che qualsiasi
nostra valutazione sia in qualche modo prematura. Da un lato torno
a dire: capiamo, queste notizie sono allarmanti, soprattutto se
provengono da fatti illeciti commessi da organi dello Stato
centrale, dall'altra parte non vogliamo azzardare dei commenti che
potrebbero essere poi infondati o essere generati dai informazioni
parziali che abbiamo. Credo che il Consiglio regionale, come ha
chiesto il collega Marquis, nel momento in cui avrà a disposizione
delle certezze e delle informazioni più oggettive, avrà modo di
riflettere ed eventualmente di prendere posizione.
Presidente -
Altri? Non vedo altre prenotazioni.
