Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 1444 del 3 novembre 2010 - Resoconto
OGGETTO N. 1444/XIII - Interpellanza: "Soggetti titolati a
sottoscrivere l'accordo di programma per la realizzazione del Grand
Hôtel Imperiale in comune di Courmayeur".
Interpellanza
Si è appreso nei giorni scorsi che i proprietari
dell'immobile ex Hôtel Miramonti di Courmayeur avrebbero revocato
la procura alla società che gestisce l'operazione di costruzione
dell'albergo, inserito in un accordo di programma in corso di
elaborazione fra il Comune di Courmayeur, la Regione Valle d'Aosta,
e un raggruppamento di società per la realizzazione del Grand Hôtel
Imperiale di cui è stata annunciata l'inaugurazione per il
2012;
Nelle scorse settimane si è inoltre discusso in Comune di
Courmayeur circa la solidità delle garanzie fideiussorie presentate
per l'operazione;
per questi motivi, i sottoscritti Consiglieri
Interpellano
la Giunta regionale per sapere:
1) chi ha realmente titolo per negoziare e sottoscrivere
l'accordo di programma in fase di realizzazione e se siano ancora
valide in proposito tutte le indicazioni di massima riportate nella
DGR 921 del 03/04/2009 per quanto riguarda la tipologia
dell'intervento ed in caso contrario, quali siano i nuovi
intendimenti in merito;
2) a quanto ammontino i capitali sociali delle società
interessate e da che garanzie fideiussorie sia assistita la
realizzazione dell'opera;
3) se i componenti della Giunta abbiano avuto nel corso di
quest'anno contatti con ulteriori soggetti, rispetto a quelli
comunicati in esito a precedenti interpellanze, interessati
all'ingresso, al finanziamento o alla compartecipazione nelle
società promotrici dell'iniziativa o a sostegno delle
stesse.
F.to: Louvin - Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente.
"Non c'è due senza tre", Assessore Marguerettaz, ci risiamo! È
un tema che è ormai diventato un tormentone, ma lei è persona
paziente, lei dedica un po' del suo tempo anche a noi che abbiamo
delle insane curiosità su queste vicende singolari che interessano
il Comune di Courmayeur... Avevamo un po' lasciato "prendere
polvere" a questo dossier, poi in questi ultimi giorni una serie di
piccole vicende ci hanno di nuovo stuzzicati, perché abbiamo saputo
che i proprietari dell'ex Hôtel Miramonti, che è l'immobile sul
quale dovrà insistere questo nuovo Grand Hôtel Imperiale a
Courmayeur, avrebbero revocato la procura alla società che gestiva
l'operazione complessiva di costruzione dell'albergo, la procura
quindi all'architetto Torre, se non sbaglio, che è il soggetto che
ha finora trattato e probabilmente tratterà ancora per la
realizzazione di tale accordo di programma. Il fatto però che il
proprietario dell'immobile ritiri la propria procura al gestore di
questa operazione è un motivo che ha fatto sollevare qualche
perplessità già in seno al Comune di Courmayeur, dove tale vicenda
è discussa da tempo e deve interessare anche noi come Regione, che
siamo interessati, a quanto lei ci ha raccontato nelle precedenti
puntate di questo
feuilleton
, alla trattativa. Abbiamo
quindi necessità di sapere da lei alcune cose: la prima è chi
tratta, chi ha titolo per trattare la realizzazione di tale
immobile, che è una sciocchezzuola da 60.000 metri cubi di
fabbricato sul fronte di viale Monte Bianco a Courmayeur, quindi
chi ha titolo per sottoscrivere un accordo di programma che lei mi
vorrà precisare, spero, non è ancora definito, è ancora in sede di
valutazione all'interno dei nostri uffici; credo sia stato oggetto
di una recente conferenza di servizi per l'approfondimento dei suoi
contenuti. I contenuti però hanno già avuto qualche modificazione:
il numero degli alberghi è cambiato, le tipologie, le dimensioni,
lei avrà la cortesia di darci informazioni in merito, perché,
quando ci siamo sentiti nella "puntata precedente", c'erano
determinate condizioni, adesso sembra che questi alberghi prendano
altre forme e poi che si interri... anche perché tornano di nuovo
fuori i garage, anche qui si scava sotto la strada, ci sono
concessioni al di sotto del sedime stradale, il che ha sollevato
qualche obiezione in sede di osservazioni all'accordo di programma,
mi risulta che ce ne siano state di significative - e lei avrà
avuto modo di approfondirle - sulle quali occorrerà riflettere.
Il secondo aspetto che l'Assessore Marguerettaz, in quanto uomo
finanziario, per la sua stessa storia professionale vorrà
precisarci è a quanto ammontano questi capitali che mette sul
tavolo la società o le società che operano. L'altra volta eravamo
rimasti un po' basiti, lei ci aveva informato che le società erano
delle "scatoline" da 10.000 euro, sono delle
fiche
un po'
piccole per la
mise
complessiva, forse ci saranno state
evoluzioni, forse anche le garanzie fideiussorie daranno maggiore
spessore a questa vicenda. Le garanzie fideiussorie hanno fatto
discutere un poco, perché si è discusso di queste società che
garantiscono, poi trasferiscono la sede a Londra, eccetera, insomma
se ha anche la cortesia di darci qualche ragguaglio su tale
vicenda, gliene saremmo grati.
Il terzo aspetto non è di pura curiosità, ci tengo a dirlo
all'Assessore e ai componenti della Giunta: noi non abbiamo nessuna
velleità di turbare la vostra privacy e sapere chi incontrate in
quale contesto, anche se in questi tempi è sempre rischioso... no,
ci interessa solo sul piano strettamente politico-amministrativo
sapere se avete avuto per caso qualche contatto, qualche
comunicazione, frequentazione con persone interessate all'ingresso,
al finanziamento, alla compartecipazione alle società - ce lo
diciamo sorridendo, ma la domanda non è solo di cronaca rosa
naturalmente -; sapere se dietro questa operazione ci sono i nuovi
soci, perché lei ricorderà di averci informato qualche tempo fa che
c'era una società, il Grand Hôtel Imperiale di Forte dei Marmi, che
sembra sia gestito ed entrerà a far parte di questa società che è
la proponente. Presumo che, andando avanti le cose, si siano
perfezionati tali rapporti, se sono sempre loro, se ci sono altri
soggetti... se c'è un po' di carosello intorno a questa vicenda...
cerchiamo di metterla sul faceto, ma la questione è per noi almeno
abbastanza seria e quindi vorremmo poter avere qualche ragguaglio,
qualche precisione. Credo che non interessi soltanto noi, c'è
parecchia gente che è interessata a sapere qualcosa di più di tale
operazione che è stata annunciata come un faro per il futuro
turistico di Courmayeur. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Sicuramente le affinità elettive che ci legano a Courmayeur ci
permettono di avere tutta una serie di informazioni. Rispetto a
questa interpellanza, abbiamo avuto modo di raccogliere le
informazioni sia presso il Comune di Courmayeur e, per quel che ci
riguarda, la documentazione è in possesso degli uffici
dell'Assessorato, i quali hanno ricevuto una comunicazione che lei
cita in premessa, ovvero la revoca della procura. È una
comunicazione che ci è stata trasmessa su carta semplice, non è
stato prodotto agli atti di che tipo di revoca si tratta, se è una
revoca che ha trovato una formalizzazione notarile o meno. Noi agli
atti abbiamo una serie di documentazioni che sono documentazioni
ufficiali e che hanno un determinato rango.
Rispetto alla prima domanda: chi ha realmente titolo, ad oggi il
testo dell'accordo di programma approvato dal Consiglio comunale di
Courmayeur ad agosto 2010 è frutto della GHC S.r.l. con sede in
Charvensod, di PHT Investimenti S.r.l. con sede in Genova e di
Immobiliare Miramonti S.r.l. con sede in Courmayeur. A tale data
queste società congiuntamente erano rappresentate dal procuratore
speciale, architetto Gianluca Torre, che ha attivamente partecipato
alla sua stesura e che era stato indicato con specifica procura
notarile. Quel testo ha concluso la fase della negoziazione e
prevede la possibilità di concordare tra il Comune di Courmayeur,
la Regione e le società i reciproci impegni per la realizzazione
del nuovo complesso ricettivo alberghiero. Resta nella libera
scelta di ognuno dei partecipanti privati sottoscrivere a
conclusione dell'iter direttamente l'accordo di programma, o
confermare, o conferire procura speciale a tali fini. Lo sviluppo
progettuale, quello a cui lei si riferiva, ha reso opportuno
costruire, anche al fine di concorrere al mantenimento di maggiori
spazi a verde, il complesso alberghiero composto da due soli
alberghi, in alternativa ai tre inizialmente ipotizzati, mantenendo
però tutte le altre connotazioni riferite alla tipologia
dell'intervento riportate nella DGR citata in premessa, ossia la n.
921/2009, ovvero capacità ricettiva di circa 330 posti letto e
standard qualitativi elevati, riqualificazione non solo dell'ex
area Miramonti, ma anche dell'intero viale Monte Bianco, creazione
di nuovi posti di lavoro e valorizzazione dell'imprenditoria e
delle professionalità presenti in loco, infine la realizzazione di
iniziative formative specifiche in materia ricettivo-alberghiera.
Ad oggi, quindi, questo percorso ha avuto una sua definizione,
vedremo quello che decideranno per la sottoscrizione: se conferire
una procura speciale, oppure partecipare in modo individuale.
Per quanto riguarda la seconda domanda, i capitali sociali delle
società interessate ammontano ad oggi, dai documenti che abbiamo, a
10.000 euro per la GHC, a 10.000 euro per la PHT e 49.400 euro per
la Miramonti. Nell'attuale fase è stata presentata garanzia
fideiussoria sui presunti oneri di urbanizzazione stimati in euro
1.200.000, quindi è vero che le società hanno un capitale sociale,
ma oggi allo stato attuale queste società sono sostanzialmente in
una fase di inattività, in una fase progettuale, però quello che ha
dovuto acquisire il Comune è la garanzia fideiussoria di 1.200.000.
Il testo dell'accordo di programma prevede, quali garanzie per la
realizzazione dell'opera da fornire al responsabile del
procedimento comunale, prima della firma dell'accordo di programma,
l'asseverazione bancaria di sostenibilità economica dell'intervento
redatta da due istituti creditizi abilitati. Se lei mi chiede in
merito alla solidità dell'interlocutore, le dico che oggi c'è una
società inattiva, ma alla firma dell'accordo questa è una delle
garanzie; poi, prima della data di inizio lavori, ci sarà copia
della delibera degli istituti creditizi che provvederanno al
finanziamento dell'operazione. Il responsabile del procedimento,
quindi, ha una serie di passaggi che oggi rendono non dico
pretestuoso, ma eccessivo ragionare sull'entità del capitale
sociale della società oggi. Per quanto riguarda la garanzia
fideiussoria, quella valida per il periodo attuale, ossia dal 26
settembre 2010 al 26 marzo 2011, è garantita da un soggetto
Consorzio di garanzia, regolarmente autorizzato dalla Banca
d'Italia. Abbiamo l'ente preposto alla sorveglianza in materia
creditizia, la Banca d'Italia, che dà le autorizzazioni del caso,
questo Consorzio è autorizzato dalla Banca d'Italia per cui, come è
stato chiarito anche nella discussione in Consiglio comunale di
Courmayeur, non ci sono ragioni per mettere in discussione la
solidità delle garanzie fideiussorie presentate in questa fase
dell'iter, che precede la sottoscrizione dell'accordo di programma.
All'atto dell'accordo di programma, ripeto, ci sono questi
passaggi.
Per quanto riguarda la terza domanda, il Presidente mi ha
confermato di non aver incontrato soggetti diversi, il sottoscritto
ha fatto anche una richiesta... mi faccia dire, perché lei si
riferisce ai membri della Giunta.... quindi al di là dei
sottoscritti che hanno un ruolo... senza voler essere
particolarmente invasivo nella privacy dei miei colleghi,
sembrerebbe non esserci, quindi sono nella condizione di dire che
non abbiamo avuto incontri... diciamo che possano creare delle
considerazioni particolari. Grazie.
Presidente
- La parola al Consigliere Louvin.
Louvin (ALPE)
- Grazie.
Apprezzo lo stile con il quale l'Assessore Marguerettaz ha
risposto su quest'ultimo aspetto, non ci interessano e non ci
riguardano altri contatti. A noi preme unicamente sapere se c'è
qualche soggetto che ronza intorno a questo affare, se lo sapete,
perché casualmente ci è stato riferito che, nel corso delle
discussioni di tale accordo di programma, in particolare nella
conferenza servizi, si sarebbero affacciati altri soggetti, oltre
al procuratore. Forse sono informazioni non fondate, lo
verificheremo meglio nei prossimi giorni, ma vorremmo solo sapere
se era notizia della Giunta regionale. Ripeto: in una questione
nella quale c'è una "scatolina" vuota di 10.000 euro, che lei dice
sarà riempita al momento opportuno con asseverazioni di
sostenibilità bancaria... al momento della firma, ma al momento
attuale "scatolina" vuota, evidentemente qualcuno ci sta dietro. Le
ho chiesto se sapeva chi sta dietro a questo affaire, sta sempre e
solo un procuratore oggi destituito (pare) dei suoi poteri da parte
di un soggetto (il proprietario dell'immobile); lei mi ha detto che
state trattando sempre e solo con questo... Riprendo il dato,
perché non è del tutto trasparente; comunque prendo atto che la
Giunta non ha informazioni e ringrazio di tale comunicazione.
Torno alle questioni iniziali. La questione della procura: è
curioso, lei ha detto che ad agosto, quando si è conclusa la prima
fase di contrattazione, era tutto a posto. Certo che era tutto a
posto, la revoca è di settembre! La conferenza dei servizi però è
stata di ottobre e a tale conferenza c'erano i suoi funzionari, se
questi ultimi non leggono i giornali e non prendono nemmeno in
conto il fatto che lei ha avuto, seppur non in carta bollata, una
comunicazione dal proprietario che le dice:
"io non legittimo
più questa persona a trattare"
...
e a lei sembra tutto
normale: strano! Io mi sarei posto qualche problema, se non altro
sospendendo la trattativa, alzando il telefono e chiedendo con chi
sto parlando, perché se ho davanti a me delle persone che mi si
dice da parte del proprietario non essere più abilitate a trattare,
trovo curioso che possa andare avanti la discussione in una
conferenza dei servizi dove chiamiamo Comune, Regione e tutti
quanti per discutere di questo albergo! È una questione che la
invito a definire in modo più chiaro, perché non è limpida come
sembra. Sulla questione dello sviluppo progettuale lei è stato
molto generico ed evasivo. Mi risulta che ci siano stati dei
cambiamenti sostanziali nella progettazione rispetto alla
documentazione che lei mi aveva fatto avere un anno e più fa, non
ci sono più i tre alberghi, ce ne sono solo due. Abbiamo delle
condizioni progettuali nettamente diverse e soprattutto abbiamo una
cosa che era sfuggita forse: ci sono delle parti di questo immobile
che saranno subito accatastabili separatamente e vendibili, si
tratta di nuovo - ripeto - di posti macchina, siamo monomaniaci, ma
mi sembra curioso che in questa operazione, dove regaliamo 30.000
metri cubi di volumetria, lasciamo anche fare dei garage per
poterli vendere ai privati...
Marguerettaz
(
fuori microfono
) - ...ci sono già
oggi...
Louvin (ALPE)
- ...non si tratta di esistenza: si tratta
di possibilità di realizzare
ex novo
, questi addirittura al
di sotto del marciapiede, andando oltre la proprietà di confine,
almeno stando a quanto abbiamo potuto leggere nello schema di
accordo di programma, e lo troviamo singolare.
Per quanto riguarda le garanzie, lei mi ha detto che sono date
da una società che è sotto la sorveglianza della Banca d'Italia:
era, Assessore, perché questa società è migrata a Londra da qualche
giorno. Lei si informi, lei, che è molto attento nel leggere
Il
Sole 24Ore
, vedrà che Londra è il rifugio delle società
finanziarie che vogliono sottrarsi agli accertamenti da parte di
altri Paesi. Tenga quindi gli occhi aperti, glielo dico con
franchezza: è una situazione assolutamente torbida che mi auguro
vivamente che la Regione possa definire nel migliore dei modi e non
continuando a navigare in queste acque melmose. Grazie.
