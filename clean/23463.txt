Classificazione
SPORT E TEMPO LIBERO
Manifestazioni sportive



Oggetto del Consiglio n. 2563 del 21 marzo 2007 - Resoconto
OGGETTO N. 2563/XII - Affido ad un Comitato organizzatore
locale di gare sportive nel Comune di Brusson.
(Interrogazione)
Interrogazione
Vista la Delibera di Giunta n. 3895/2006 con la quale si
affida al C.O.M.I.B. DUE (Comitato Organizzatore di Manifestazioni
di Brusson) l'organizzazione dei campionati europei forestali di
sci nordico che si svolgono a Brusson dal 28 gennaio al 3
febbraio;
Atteso che a tale Comitato, costituito nel 1997, è stata
affidata, in questi anni, l'organizzazione di moltissime iniziative
svoltesi nel Comune di Brusson;
Ritenuto che l'erogazione di contributi regionali per
l'organizzazione di eventi sportivi vada accompagnato da una
valutazione sia nelle modalità organizzative adottate sia sulla
ricaduta che tali eventi hanno non solo come pubblicizzazione
dell'immagine della Valle ma anche sullo sviluppo turistico del
territorio (presenze alberghiere, attività commerciali,
ecc...);
la sottoscritta Consigliera regionale
Interroga
Gli Assessori competenti per sapere:
1) se in tutte le località della Valle d'Aosta, dove si
svolgono periodicamente delle gare sportive, è stato costituito un
comitato organizzatore locale, come il C.O.M.I.B. DUE di Brusson,
ed eventualmente quali sono;
2) quanti contributi sono stati erogati al C.O.M.I.B. DUE
dalla sua costituzione;
3) se, dopo ogni manifestazione (o dopo una serie di
manifestazioni), viene fatta una valutazione dell'indotto creato
nel territorio in cui si sono svolti gli avvenimenti sportivi e,
nello specifico, dato il successo dei campionati europei forestali
di sci nordico, se si sono riscontrati segnali positivi di ricaduta
nel Comune di Brusson e nei Comuni vicini (presenze alberghiere,
incremento delle vendite negli esercizi commerciali,
eccetera);
4) se nell'organizzazione dell'accoglienza dei partecipanti,
sia a livello di ristorazione che a livello di pernottamento,
vengano favoriti i servizi locali e vengono coinvolti in via
prioritaria i gestori di alberghi e residences prima di ricorrere
eventualmente a locali privati (colonie, alloggi).
F.to: Squarzino Secondina
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- A una parte di queste richieste
risponderà il collega Isabellon.
Relativamente al punto n. 1, bisogna dire che non in tutte le
località della Valle d'Aosta si costituiscono appositi comitati
organizzatori locali per l'organizzazione di manifestazioni
sportive. Spesso tali iniziative sono curate da organismi che già
sono esistenti e che già svolgono altre attività, quali
associazioni o particolarmente "sci club". Nelle località dove ci
sono ripetizioni abbastanza soventi di eventi di un certo rilievo
però vi sono altri comitati organizzatori di particolare
importanza, ne ricordo 2: "Grand Paradis Initiatives" di Cogne, che
si occupa dell'organizzazione di gare di "Coppa del mondo di sci
nordico" e della "Marcia Gran Paradiso"; a Pila esiste il Comitato
"Pila Events" che soprattutto è stato attivo in questi anni per
l'organizzazione del "Parallelo di Natale".
Per quanto riguarda il punto n. 2, dal 2000 ad oggi i contributi
che sono stati erogati per l'organizzazione di diverse
manifestazioni sono stati i seguenti: nel 2000, 3 contributi: 1 di
50.000 euro per la gara internazionale "Coppa Regione Valle d'Aosta
di sci di fondo", 1 di 8.000 euro per i "Campionati italiani di sci
di fondo", 1 di 3.000 euro per il "Campionato italiano di
biathlon"; per il 2001, 200mila euro per la "Coppa del mondo di sci
di fondo", 17.500 euro per la gara internazionale "Continental Cup
di sci di fondo"; nel 2002, 129.114 euro per la "Coppa del mondo di
sci di fondo", 38.000 euro per i "Campionati di winter triathlon";
nel 2003, 3.500 euro per i "Campionati italiani di limit ski run",
3.800 euro per i "Campionati italiani di biathlon", 12.200 euro per
i "Campionati italiani assoluti di sci di fondo" - poi le do questi
dati -; per il 2004, 14.500 euro per la "Coppa Europa di biathlon";
per il 2005, 6.235 euro per i "Campionati italiani di ski-arc"; per
il 2006, 374.000 euro per i "Campionati Mondiali master di sci di
fondo".
Per quanto riguarda il punto n. 4, devo dire che
l'organizzazione di ogni evento sportivo qui spetta esclusivamente
al soggetto che si occupa della gestione dell'evento, non
all'Amministrazione regionale che si limita ad erogare un
contributo, quindi questo soggetto non ha alcun vincolo dal punto
di vista delle scelte logistiche, di sistemazione degli ospiti, di
modalità di premiazione e di ogni altro dettaglio relativo alla
realizzazione della manifestazione. È chiaro però che le
manifestazioni si organizzano in un posto affinché vi siano lì
delle ricadute, mi sembra evidente; 2 sono i principali parametri
di riferimento successivi agli eventi in genere: la ricaduta in
termini di visibilità, ossia di copertura mediatica attraverso la
stampa e i giornali dell'avvenimento, che si misura a seconda della
portata dello stesso. È chiaro che, se abbiamo un campionato
valdostano, la ricaduta sarà di un certo genere, se si ospita un
campionato italiano o una coppa Europa, le attese sono di altro
genere. L'altro elemento riguarda l'incremento del numero di
presenze nel comprensorio durante il periodo della manifestazione,
il che è rapportato al senso della domanda che lei mi poneva: se
all'interno di queste manifestazioni si tenda a favorire le
località ospitanti. È così ma ciò non è deciso né dal CONI, né da
noi, ma appartiene ai criteri organizzativi generali dei grandi
eventi in Europa e sul piano internazionale. Ci sarebbe un terzo
elemento, che consiste nel fattore fidelizzazione, ossia constatare
quale elemento di fidelizzazione tutto questo comporti dal punto di
vista di successive ricadute, dopo che l'evento c'è stato. In
genere, sotto questo punto di vista, si raccolgono le dichiarazioni
di intenti da parte di coloro che hanno partecipato perché, per
verificare tale elemento, bisognerebbe mettere in piedi dei sistemi
di rilevazione che sarebbero troppo costosi per l'ente o per la
comunità organizzante e che non possono essere messi in piedi
dall'Amministrazione regionale, la quale ne tiene conto quando fa
delle campagne di questo genere, quindi cerca di avere dei dati di
riferimento di tale portata, cosa che negli ultimi 3 anni abbiamo
fatto, si fa "una tantum" per capire l'orientamento della clientela
in genere.
Per quanto riguarda gli aspetti di dettaglio legati alla
manifestazione dei "Campionati europei forestali", lascio la parola
al collega Isabellon, perché sono loro che hanno finanziato
l'iniziativa.
Si dà atto che dalle ore 10,08 presiede il Vicepresidente
Lanièce.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il collega Pastoret ha già dato delle
informazioni di carattere generale su come vengono organizzate,
sulle ricadute e sulle aspettative quando si organizzano
manifestazioni tipo quella di Brusson. Io aggiungerò qualcosa in
merito a questa specifica manifestazione, quindi cercherò di
rispondere sugli ultimi 2 punti per quel che riguarda la
manifestazione dei "Campionati europei forestali" svoltisi a
Brusson dal 28 gennaio al 3 febbraio. Soprattutto in merito alla
sistemazione dei circa 1.000 partecipanti che hanno presenziato a
questa che era la 39° edizione di tali campionati, vi è da dire che
tale sistemazione era totalmente a carico degli stessi, quindi
erano loro stessi che andavano a cercare, attraverso la loro
organizzazione, le singole delegazioni e a cercare le sistemazioni.
Il comitato organizzatore aveva fornito materiale informativo in
precedenza, nel febbraio 2006, in occasione della trasferta di
Sarajevo da parte della delegazione valdostana per il ritiro della
bandiera e in occasione del Convegno autunnale "EFNS" tenutosi a
Brusson il 26 agosto 2006. Ai direttori nazionali è stato fornito
il programma della manifestazione, lo stesso "dépliant" già
distribuito a Sarajevo contenente l'elenco degli alberghi con
indirizzi, posti letto, prezzi e l'indirizzo del sito dell'area
Monte Rosa per gli aggiornamenti su alberghi, per visionarne le
strutture, nonché l'elenco di appartamenti privati in affitto a
settimane per coloro che ne fossero interessati. Il "dépliant"
distribuito era stato stampato nel 2005 in occasione dei "Mondiali
master di fondo" che si sono svolti nella stessa località di
Brusson, per i quali la sistemazione logistica seguiva la stessa
procedura. Abbiamo quindi già ripetuto quello che era un solco
tracciato in occasione di questa manifestazione, tenuto conto anche
dei numeri coinvolti, perché già in occasione dei "Mondiali master
di fondo" la partecipazione si attestava più o meno sugli stessi
numeri: sull'ordine del migliaio di partecipanti compreso tutto
l'"entourage", diciamo quindi che si ripeteva la stessa incidenza
dal punto di vista logistico. Durante questi "Mondiali master" la
sistemazione logistica aveva seguito la stessa procedura. Il
comitato ha chiesto agli alberghi la possibilità di applicare le
tariffe vecchie e di non applicare aumenti. Durante il convegno i
direttori nazionali hanno lamentato tariffe comunque troppo elevate
e il comitato ha invitato l'Associazione albergatori locali a
riflettere e ad inviare eventuali variazioni di tariffe da parte di
coloro che accettassero di assecondare le esigenze degli atleti,
anche in considerazione delle disponibilità che tali comitati
locali di partecipanti avevano. Durante il convegno di agosto era
prevista da regolamento una trasferta per esaminare la dislocazione
delle varie strutture ricettive e visitare alcuni alberghi a
campione per ogni categoria, ed è stata fatta la visita anche di
una colonia a campione. I direttori nazionali dovevano provvedere
direttamente alla prenotazione... e dal contratto con il gestore
della struttura ricettiva... e il comitato ha fornito
esclusivamente assistenza a coloro che avevano problemi linguistici
o di contatto con l'albergo. È stato inoltre richiesto ai direttori
nazionali di informare il comitato sulla loro prenotazione, in modo
da conoscere le presenze e la dislocazione dei partecipanti,
necessaria ai fini logistici, per sapere indicare a chi lo chiedeva
dove c'era ancora posto e per una migliore organizzazione delle
escursioni, dove nelle giornate di lunedì 29 e mercoledì 31 gennaio
2007 circa 600 persone sono state smistate in vari pullman in base
all'albergo, alla lingua e all'escursione scelta. La scelta della
struttura ricettiva da parte dei partecipanti, da quanto si è
potuto apprendere anche attraverso la corrispondenza con il
comitato organizzatore, è stata prettamente influenzata dal prezzo
in primo luogo e dalla distanza in secondo luogo. Si precisa quindi
che il comitato organizzatore ha svolto solo ed esclusivamente la
funzione di ricerca delle disponibilità e dei prezzi delle varie
strutture, senza indirizzare in alcun modo nessun partecipante in
alcuna delle strutture di cui sopra.
Presidente
- La parola alla Consigliera Squarzino
Secondina.
Squarzino (Arc-VA)
- Grazie per le informazioni che mi
sono state date. Perché l'interesse per questa iniziativa? Intanto
perché credo che bisogna sempre verificare quello che avviene nella
nostra Regione per vedere se quanto finanziamo realizza l'obiettivo
che si voleva raggiungere e qui di finanziamenti ne diamo parecchi
- credo che siamo sui 7-800mila euro in questi pochi anni -, ma il
problema non è solo di finanziamenti dati a un particolare comitato
per le iniziative che svolge, quanto piuttosto esaminare le
ricadute. Credo che, nel momento in cui la Regione dà dei
contributi per delle manifestazioni, lo fa tenendo conto di alcuni
parametri che condividiamo: ritorno di immagine, incremento di
presenze, eventuale fidelizzazione che è più facile se queste
fossero iniziative che tradizionalmente vengono fatte e quindi si
ripetono tutti gli anni. In tale senso varrebbe la pena di
valorizzare soprattutto o di spingere i comitati organizzatori ad
individuare iniziative che possano essere ripresentate ogni anno,
così in questo modo si dà un messaggio di fidelizzazione, non solo
per quanto riguarda l'iniziativa, ma anche in un momento
successivo. Quello che mi stupisce è che non ci siano momenti di
verifica rispetto a quello che avviene. Giustamente l'Assessore ha
fatto l'elenco dei criteri con cui verificare...
(interruzione dell'Assessore Pastoret, fuori
microfono)
... un contabile certo, qui il problema non è contabile, ma è il
problema delle ricadute. Se si ha la consapevolezza che i
finanziamenti dati sono finalizzati alle ricadute sul territorio,
sul turismo, allora bisognerebbe anche fare una verifica sulle
eventuali ricadute, quindi forse potrebbe essere utile come
Assessorato del turismo, insieme ad altri Assessorati che
organizzano questi eventi sportivi o che contribuiscono a questi
eventi sportivi, individuare alcuni criteri con cui valutare
l'incidenza di tali eventi, perché questo potrebbe servire anche
come suggerimento al comitato organizzatore.
Rispetto all'organizzazione, l'Assessore Isabellon ha raccontato
quello che è avvenuto e ne prendo atto; di fatto, ci sono stati
degli inconvenienti: se alcuni atleti sono andati a Verrès quando
c'erano ancora all'interno della vallata posti letto
disponibili...
(interruzione dell'Assessore Isabellon, fuori
microfono)
... hanno scelto... ma c'è anche il problema del costo del
pullman, andare e venire così... quindi c'è un aumento del costo
del pullman. Secondo: se il problema è dei costi dell'albergo,
allora effettivamente qui bisognerebbe fare un lavoro di
organizzazione preventiva e di convenzione con tutti gli
albergatori. Si fa allora prima un patto chiaro, si fa un prezzo
che serva a tutti in prospettiva di accoglienza turistica. Credo
che questa dovrebbe essere l'occasione per far fare un salto di
qualità nell'accoglienza turistica, questo sì, altrimenti i 250mila
euro dati quest'anno e gli altri lo scorso anno e via dicendo, se
non servono a far fare un salto di qualità nell'accoglienza nel
turismo, credo siano mal spesi e penso che invece sia possibile con
le stesse risorse ottenere risultati migliori in prospettiva. Spero
quindi che da parte degli Assessori competenti vi sia un impegno in
questo senso.
