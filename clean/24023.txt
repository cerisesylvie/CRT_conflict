Classificazione
ENERGIA



Oggetto del Consiglio n. 3009 del 3 ottobre 2007 - Resoconto
OGGETTO N. 3009/XII - Problematiche concernenti gli sgravi
tariffari per la fornitura di energia elettrica.
(Interpellanza)
Interpellanza
Premesso che:
-
dal primo luglio 2007 tutti gli utenti possono liberamente
accedere al mercato dell'elettricità;
-
Compagnia Valdostana delle Acque S.p.a. e DEVAL S.p.a. sono
i soggetti che provvedono rispettivamente alla generazione e alla
distribuzione di energia elettrica in Valle d'Aosta;
-
gli utenti valdostani non beneficiano ad oggi di sgravi
tariffari in bolletta, poiché:
-
a differenza del resto d'Italia, nella nostra regione
procede lentamente l'installazione dei contatori elettronici,
strumenti che permettono di ottenere tariffe differenziate e più
convenienti a seconda dei consumi;
-
gli sconti finora offerti da DEVAL Energia (società
controllata al 100 percento da DEVAL S.p.a.) hanno attratto poco
più di un migliaio di utenti su quasi 24.500 titolari di partita
IVA operanti in Valle d'Aosta;
-
il Presidente di CVA ha recentemente annunciato,
nell'ennesima conferenza stampa, sconti tariffari per le utenze
valdostane;
ciò premesso, i sottoscritti Consiglieri regionali
Interpellano
Il Presidente della Regione e/o l'Assessore delegato per
sapere:
1) a quali utenti si rivolge tale offerta e se essa risulta
sufficientemente competitiva con le altre presenti sul
mercato;
2) se è stata valutata la compatibilità di tale offerta con
gli indirizzi del Governo in materia di accesso al servizio
elettrico per le fasce in stato di disagio economico e con la
riforma del sistema tariffario per l'utenza domestica;
3) come si pone l'iniziativa di mercato annunciata da CVA in
rapporto al ruolo svolto attualmente da DEVAL, società anch'essa
partecipata dalla Regione e preposta alla distribuzione di energia
elettrica alle famiglie e alle imprese valdostane;
4) se il gruppo di lavoro, costituito dalla Giunta dopo
l'affossamento del PDLR 45 da parte della maggioranza regionale, ha
completato gli approfondimenti normativi di cui all'ODG approvato
dal Consiglio Valle il 21 giugno scorso: in caso affermativo, quali
risultanze sono emerse e quali sono gli intendimenti in
merito.
F.to: Tibaldi - Frassy - Lattanzi
Presidente
- La parola al Vicepresidente Tibaldi.
Tibaldi (CdL)
- Come tutti sappiamo, dal 1° luglio siamo
entrati nel mercato libero dell'elettricità, di conseguenza questo
concetto magico permette a tutte le famiglie, ai cosiddetti
"consumatori finali" di reperire sul mercato delle condizioni più
favorevoli per l'approvvigionamento elettrico. Dal 1° luglio
l'elettricità libera ha visto uno spostamento di 250mila clienti da
un fornitore all'altro, sono i primi effetti di questa
"deregulation" che apre il mercato alle famiglie, una
"deregulation" che sulla carta porta a una ricerca del prezzo più
vantaggioso, ma sta di fatto che dall'Autorità per l'energia
sappiamo che dall'inizio dell'anno sono previsti dei rincari,
addirittura dell'1,6%, come ci informava "Il Sole 24Ore"
recentemente. Con una tempestività che è uscita dal canone
ordinario, "CVA" ha recentemente annunciato, per bocca del suo
Presidente, bollette più leggere con sconti del 10%. I giornali si
sono subito prodigati nel dare ampio risalto a questo annuncio e
naturalmente tale annuncio è stato colorito con frasi come quella
che è lo sconto più vantaggioso oggi sul mercato (ci piacerebbe
sapere sulla base di quale comparazione si sia potuta stimare una
cosa del genere). Il fatto, ripeto, ci ha lasciati perplessi,
perché ci eravamo lasciati prima della pausa estiva in quest'aula
con un impegno che è stato solennemente assunto dalla Giunta, su
mandato della maggioranza, di individuare entro fine anno delle
formule agevolative tariffarie sulla base di un intervento
legislativo. Sappiamo che in questo senso si sono cimentati anche i
colleghi del gruppo "Stella Alpina" per 4 anni, poi la loro
proposta di legge è stata accantonata e dovrebbe essere stato
costituito un gruppo di lavoro, ma qualcuno "è entrato a gamba
tesa" e ha anticipato tutto, non sappiamo se per una campagna di
sconti o per una campagna di quale altro tipo, visto che siamo in
prossimità delle prossime elezioni.
Vorremmo sapere, Assessore, in cosa consiste questo sconto, come
viene attivato, anche perché dal 1° luglio 2007 si esce dal vecchio
sistema delle tariffe e si passa a bollette calcolate che sommano
prezzi e tariffe, quindi quote di diversa natura. Il prezzo
dell'energia sarà sì determinato liberamente dal mercato tramite le
offerte delle società di vendita, ma resteranno soggetti a tariffa
dell'autorità garante altre voci come i servizi di trasmissione, la
distribuzione e la misura dell'energia, gli oneri generali di
sistema e gli oneri fiscali. Abbiamo poi scoperto, leggendo più
attentamente i vari articoli, che in fondo lo sconto interviene
solo sulla quota energia e non è uno sconto del 10% "tout court".
Nel frattempo abbiamo anche visto che l'Autorità per l'energia e
per il gas sta allestendo, peraltro con ritardo, un elenco di
società che sul mercato potranno offrire l'elettricità a condizioni
diverse, secondo modelli contrattuali e sconti che vanno a
soddisfare le varie esigenze della clientela. Scorrendo questo
elenco, abbiamo trovato 38 società secondo un elenco del 25
settembre scorso - abbiamo telefonato anche al numero verde che è
messo a disposizione dall'Autorità -, ma "CVA" non figura fra
l'elenco dei venditori che al mercato libero si offrono ai clienti
finali in bassa tensione, ovvero le famiglie. Questa nostra
informazione è giunta successivamente alla redazione e alla
presentazione dell'interpellanza, quindi non abbiamo potuto
formulare una domanda "ad hoc".
Resta il fatto che con tale interpellanza vogliamo capire alcune
cose: la prima, a quali utenti si rivolge tale offerta e, visto che
è definita competitiva con le altre presenti sul mercato, vorremmo
sapere su quali parametri di comparazione "CVA" si può definire la
più competitiva sul mercato, perché a livello di autorità non vi è
ancora una classificazione precisa delle diverse offerte ma,
leggendo i giornali locali, ci sono autorevoli dichiarazioni che
dicono che "CVA" fa da gennaio uno sconto che non trova eguali sul
mercato, poi ci torneremo sullo sconto in seguito alle risposte che
ci fornirà l'Assessore; la seconda,
"se è stata valutata la
compatibilità di tale offerta con gli indirizzi del Governo in
materia di accesso al servizio elettrico per le fasce in stato di
disagio economico e con la riforma del sistema tariffario per
l'utenza domestica"
. In parte questa riforma è già stata
avviata sulla base di quelle componenti di calcolo che dicevo, in
parte sappiamo che ci sono alcune tariffe per le cosiddette "fasce
deboli" che devono essere osservate per far sì che a coloro che si
trovano in stato di disagio economico non venga meno la
somministrazione di energia elettrica.
Vorremmo capire che ruolo gioca "DEVAL" in questo contesto, che
rimane tuttora il nostro distributore di energia per la stragrande
maggioranza delle utenze valdostane; l'ultima bolletta che mi è
giunta da "DEVAL" per quanto riguarda la mia personale utenza
domestica fa ancora riferimento al vecchio schema tariffario, non
al nuovo che dovrebbe essere stato introdotto dal 1° luglio di
quest'anno. Vorremmo sapere se "CVA" entrando in questa maniera sul
mercato si pone in concorrenza con "DEVAL" e quale sarà il ruolo
che giocherà questa seconda società in rapporto alle utenze
valdostane.
Il gruppo di lavoro poi... questo annunciato gruppo di lavoro di
cui non abbiamo trovato traccia, né esistenza; è un gruppo di
lavoro che avrebbe dovuto sopperire alla mancata approvazione del
progetto di legge n. 45, che è stato accantonato dalla maggioranza,
non sappiamo se ha una composizione eminentemente politica e anche
eminentemente volante, dall'Assessore al Presidente, a qualcun
altro, però cosa stia facendo e per quando lo stia facendo vorremmo
capirlo di più, anche perché, quando i gruppi di lavoro vengono
annunciati in quest'aula, segue una deliberazione di Giunta che ne
indica le modalità costitutive, la composizione e i tempi tecnici
entro i quali producono un elaborato. I nostri mezzi non ci hanno
permesso di trovare alcun documento in merito, quindi questa
domanda è opportuna per avere qualche lume in più su tale
argomento. Lascio la parola all'Assessore per le risposte del
caso.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per rispondere a questa interpellanza
credo si debba anche ragionare sulle premesse e nell'ambito delle
premesse vengono dette delle cose perlomeno imprecise:
"a
differenza del resto d'Italia, nella nostra Regione procede
lentamente l'installazione dei contatori elettronici, strumenti che
permettono di ottenere tariffe differenziate..."
, chiederei
sulla base di cosa sta dando queste indicazioni, perché oggi
abbiamo 10.000 contatori elettronici installati, vi sono 4 imprese
che operano su tutto il territorio, l'Autorità ha posto come
obiettivo quello di terminare l'installazione dei contatori
elettronici nel 2011 e la "DEVAL" conta di ottenere lo stesso
risultato entro il 2009. Credo che questo dica già che "DEVAL"
assolutamente non ha avuto nessun ritardo, anzi ha cercato
nell'ambito del possibile, con gli equilibri finanziari presenti,
di attivare subito. Chiederei al collega Tibaldi, nella sua
attività ispettiva, di verificare l'attività delle altre
municipalizzate, a che punto sono e se possibile fare dei
confronti, perché poi prende come riferimento solo "ENEL" e non
verifica le altre società assimilabili a "CVA".
Rispetto alla seconda parte delle premesse:
"gli sconti
finora offerti da DEVAL Energia (società controllata al 100% da
"DEVAL S.p.a.) hanno attratto poco più di un migliaio di utenti su
quasi 24.500 titolari di partita IVA operanti in Valle
d'Aosta"
, ho già avuto modo di dire una volta ma, poiché il
collega Tibaldi non ripropone mai il ragionamento, lo devo
riproporre: la base di calcolo non è 24.500 partite IVA, perché di
queste quelle che hanno una convenienza anche minima per avere un
vantaggio concreto di alcune decine di euro sono 4-5.000; quindi la
base di calcolo non è poco più di un migliaio - in realtà sono
1.700 - e la base non è 24.000, ma 5.000 ad essere generosi. La
penetrazione su quella offerta quindi è più del 30%, non un
migliaio su 24.000, ma 1.700 su 5.000; allora capisce che abbiamo
già una definizione di tutt'altro spessore.
Qui non si crea nulla, c'è un percorso legislativo che parte dal
1999 con il cosiddetto "decreto Bersani", ci sono stati questi
processi che hanno portato a una liberalizzazione dal 1° luglio
2004 per i titolati di partita IVA e dal 1° luglio 2007 per le
utenze domestiche. Il gruppo "CVA" e "DEVAL" hanno avviato sin da
subito una collaborazione e un'offerta integrata che ha portato a
delle attività molto importanti, anzi, se devo proprio fare i
complimenti a coloro che hanno gestito queste società, sono
riuscite con il meccanismo dei consorzi ad anticipare molto prima
del 1° luglio 2004 l'offerta di energia alle aziende valdostane con
sensibili risparmi. Invito quindi nell'attività legittima e giusta
a riconoscere che sono stati offerti dei vantaggi
significativi.
Per quanto attiene l'offerta alle partite IVA, lo sconto qui è
del 15% che porta sul prezzo finale a uno sconto del 10% ed è
un'attività assolutamente importante, proprio per quello sono stati
raggiunti quei numeri. Vicepresidente Tibaldi, sempre in
considerazione dell'offerta che ha fatto "ENEL Energia" alle
partite IVA, a livello nazionale la penetrazione è stata del 10%, 3
volte meno, sempre sulla stessa base di calcolo, ossia quelle
partite IVA che avevano una certa rilevanza. Noi siamo al 30%, a
livello nazionale al 10% ma, proprio perché l'offerta di energia
che veniva assicurata da "CVA" a "DEVAL" ha permesso un'offerta
così importante, non solo, c'è stata un'attività di porta a porta
nei confronti dell'utenza e ci sono state delle situazioni
assolutamente insensibili all'offerta, nel senso che per quelle
poche decine di euro hanno dichiarato di non essere interessati.
Dal 1° luglio 2007 quelle partite IVA che erano gestite da "DEVAL
Energia" sono state trasferite a "CVA Trading", che gestisce in
tali mesi tutta l'attività nei confronti del mercato delle imprese:
questo ha potuto essere fatto grazie ad importanti investimenti
nell'ambito procedurale e soprattutto sui supporto "software", che
sono stati messi a punto. Per entrare nello specifico, ovvero
all'offerta degli sconti tariffari per le utenze domestiche, è
stato proposto un primo livello di sconto riservato ai residenti in
Valle pari al 10% del costo della materia prima indicata in tariffa
e un secondo livello di sconto pari al 5% del costo della materia
prima indicata in tariffa per le seconde case. Quando si dice... la
competitività dell'offerta del gruppo "CVA" appare evidente nel
momento in cui si confrontano con quelle proposte che oggi
conosciamo e che sono state anche presentate in quella conferenza
stampa; se si fa dare la documentazione di quella conferenza
stampa, le trova. Il dato medio di tutte le altre offerte - che non
sto ora ad evidenziare - rispetto allo stesso parametro è del 4%.
Vi è un'altra proposta fatta dal gruppo "ENEL", che propone un
prezzo al MW/h fisso per 2 anni e quindi, se facciamo la media del
4% anche con l'offerta fissa per 2 anni, voi vi accorgerete che
l'offerta di "CVA" è assolutamente più conveniente e migliore
rispetto alle altre.
Il punto n. 2 su come è stata valutata la compatibilità... credo
che l'interpellante si riferisca al decreto legge n. 73/2007, che
aveva fissato i principi fondamentali del nuovo mercato domestico
con l'istituzione del cosiddetto "mercato di maggior tutela",
rivolto alla tutela dei clienti domestici. Questo decreto legge
prevede che, entro 60 giorni dalla sua conversione in legge e
pubblicazione - 14 agosto, quindi dovrebbe essere atteso per il 15
ottobre -, si possano adottare misure volte a tutelare utenti in
particolari condizioni di salute o svantaggio economico. L'Autorità
per l'energia elettrica dovrà elaborare una tariffa sociale
destinata alla fascia di situazione di disagio economico. Lo sconto
proposto da "CVA" è uno sconto che si applica alla componente della
tariffa relativa al costo della materia prima energia elettrica; se
è vero questo, verosimilmente è applicata alla tariffa del mercato
di maggior tutela anche in presenza delle misure che saranno
adottate per le classi sociali in situazione di disagio; quindi la
nostra proposta fissando uno sconto sul costo della produzione, è
verosimile che sia assolutamente coerente con quella indicata. Un
altro problema è, quando ci sarà questa tariffa, chi paga, perché,
a fronte di questa tariffa di tutela per coloro che sono
economicamente o sanitariamente svantaggiati, chi paga? Non si
potrà mica andare dall'operatore e obbligarlo a vendere l'energia
sotto costo; se mi obblighi a vendere sotto costo, chi paga la
differenza? Ci dovrà essere un sostegno statale, ci sarà la
collettività che dovrà farsi carico. Oggi lei sa bene come
funziona, oggi tutta una serie di tariffe sono sotto costo, perché
ci sono le altre tariffe che hanno una maggiorazione che permette
di compensare quella diseconomia. Oggi il mercato è libero e in
quell'ambito viene detto: "questi sono degni di particolare tutela
e avranno una tariffa ultraridotta", ma chi paga la differenza?
Ecco, oltre ad indicare le soglie, cosa dovrà indicare l'Agenzia
per l'energia elettrica, bisognerà dirlo questo, perché non potrà
essere un'iniziativa che farà solo "ENEL", è un'iniziativa a favore
del cittadino disagiato, quindi nell'anticipare questa offerta
credo che il gruppo Regione abbia assolutamente dato un segnale
significativo alla cittadinanza.
Punto n. 3:
"come si pone l'iniziativa di mercato annunciata
da CVA in rapporto al ruolo svolto attualmente da DEVAL, società
anch'essa partecipata..."
, Vicepresidente Tibaldi, lei sa bene
che lo scenario si sta modificando e non sarà più "DEVAL" il nostro
riferimento. Il decreto legge che lei ha citato pone, oltre a
quegli aspetti di cui prima, anche degli obblighi a tutela del
mercato, obbligando alla separazione tra distributore e colui che
commercializza. Ha quindi obbligato tutti coloro che distribuendo
energia offrono commercialmente l'energia ad attivare un'operazione
di separazione e, in virtù di questo ragionamento, lei andrà a
ripercorrere le deliberazioni della Giunta delle scorse settimane,
dove abbiamo autorizzato la costituzione della società "Valle
Energia S.p.a." - 49% Regione, 51% "ENEL" - esattamente in sintonia
con l'accordo quadro siglato anni or sono, in cui "DEVAL"
continuerà ad essere soggetto che gestisce la rete di distribuzione
e "Valle Energia", soggetto che gestirà tutte le utenze domestiche
e quelle che oggi sono ancora in "DEVAL", che non hanno optato per
il mercato libero. Noi quindi avremo una separazione fra l'attività
di distribuzione e l'attività di commercializzazione, che oggi sono
sintetizzate nel "DEVAL", avremo tutto il mercato che non ha optato
per il mercato libero in "Valle Energia" e avremo in "CVA Trading"
coloro che hanno optato per il mercato libero. Attendere - faccio
io un ragionamento - se l'offerta di "Valle Energia" sarà meno
competitiva, meno favorevole delle altre offerte... tendenzialmente
con un certo lasso di tempo, si "asciugherà" dei contratti
commerciali che ha a beneficio del mercato libero; mercato libero
che è rappresentato a "CVA Trading" per il gruppo "CVA", ma può
essere rappresentato anche da altri soggetti qualora questi abbiano
delle offerte particolarmente competitive. Quello che oggi stiamo
facendo è un'attività assolutamente coerente con il disposto
normativo. La società "Valle Energia" inizierà la sua vera
operatività il 1° gennaio 2008 come previsto dal decreto,
l'operazione - lei che ama i termini anglofili - "unbundling", che
è un'attività a presidio delle pari opportunità e della libera
concorrenza.
Quarta domanda:
"se il gruppo di lavoro, costituito dalla
Giunta dopo l'affossamento del PDLR 45 da parte della maggioranza
regionale, ha completato gli approfondimenti normativi di cui
all'ODG approvato dal Consiglio Valle il 21 giugno scorso: in caso
affermativo, quali risultanze sono emerse e quali sono gli
intendimenti in merito"
, la prima risultanza sta
nell'evidenziare che non c'è stato alcun affossamento. La
costituzione del gruppo di lavoro testimonia l'esatto contrario,
nel senso che la maggioranza partendo da un progetto di legge ha
costruito un percorso per andare a definire in modo coerente con le
disposizioni e l'evoluzione della normativa vigente un
provvedimento che potesse dare delle opportunità alle utenze
valdostane. Il gruppo di lavoro ha già avuto un paio di sedute, ha
messo al lavoro i dirigenti regionali e i dirigenti delle società
controllate, al fine di raccogliere tutta la documentazione. Stiamo
attendendo entro il 15 ottobre per capire le disposizioni che sono
in procinto di essere emanate da parte dell'Agenzia e con questi
elementi si andrà a costruire un ragionamento che possa dare una
concreta attuazione alle aspettative del mercato valdostano.
Presidente
- La parola al Vicepresidente Tibaldi.
Tibaldi (CdL)
- Lei, Assessore, ha dedicato 7 minuti su
20 per cercare di argomentare su alcune questioni che sono state
scritte in premessa, in particolare si è soffermato sui contatori
elettronici: 10.000 contatori elettronici. Lei penso abbia una
visione numerica, che si moltiplica intrinsecamente nel cervello
sulle situazioni circostanti a lei, lo abbiamo constatato quando
abbiamo parlato di "decoder" per il digitale: sembrava che l'80-90%
dei Valdostani si fossero dotati di questo "decoder" per vedere la
televisione digitale. Lo stesso vale per i contatori elettronici:
erano 1.000 fino a qualche mese fa, adesso sono 10.000; non mi
risulta quanti siano i Valdostani che hanno oggi il contatore
elettronico...
(interruzione dell'Assessore Marguerettaz, fuori
microfono)
... ecco uno... il Capogruppo dell'"Union" ha il beneficio di
avere il contatore elettronico, il cui vantaggio è quello di avere
la possibilità di tariffazioni differenziate e parametrate alle
tipologie di consumi che vengono effettuate. La maggior parte dei
Valdostani ha ancora il classico contatore con il disco. Lei dice
che la nostra Regione non è in ritardo, invece lo è, perché poco
tempo fa abbiamo letto su "Il Sole 24Ore" che 28 milioni sono i
contatori elettronici installati nel resto d'Italia, noi siamo a
10.000 per dichiarazione forse a scopo propagandistico fatta oggi
dall'Assessore.
Veniamo ai quesiti posti. Come si fa a dire che l'offerta di
"CVA" è la più competitiva sul mercato? Ben venga lo sconto, non
rifiutiamo gli sconti, anzi è doveroso che "CVA" proponga uno
sconto ai Valdostani. Certo, rispetto agli sconti che sono stati
immaginati dai gruppi "Lega Nord" con la sua iniziativa
referendaria poi cassata o da "Stella Alpina" con la proposta di
legge altrettanto affossata, erano più munifiche per le famiglie
valdostane. Qui siamo ad un 10% teorizzato, perché il 10%
interviene sulla quota energia che rappresenta il 50% dell'insieme
delle voci in bolletta, vuol dire che siamo sul 5%, se tutto va
bene, ma come si fa a dire che oggi questo 5% è competitivo sul
mercato quando la stessa Autorità per l'energia, ente di
riferimento per la tutela dei consumatori - e qui siamo tutti
consumatori - dice che ha attivato un numero verde che è a
disposizione, dice che sta studiando iniziative per agevolare i
consumatori a confrontare le offerte, ma aggiunge che oggi si può
solo proporre un elenco di società offerenti l'energia sul mercato
libero, che sono 38 e fra le 38 società non figurano né "CVA", né
"DEVAL", né "CVA Trading", né "Valle Energia"? Questo elenco di
venditori sarà perfezionato con il tempo, su "internet" tale elenco
di società di vendita è un elenco di società qualificate, è vero
che l'iscrizione all'elenco è volontaria, ma è un'iscrizione che
richiede il possesso di particolari requisiti di affidabilità e
garanzia per l'utenza, secondo modalità previste dall'Autorità per
le garanzie e secondo un codice di condotta commerciale che si
pretende da parte dei consumatori. È facile allora annunciare ad
effetto determinate situazioni e provvedimenti, che prenderanno
corpo dal 1° gennaio 2008, è forse presuntuoso - glielo dico per il
suo Presidente di "CVA" di riferimento - dire che siamo i migliori,
i più convenienti sul mercato: primo, perché questi sconti non sono
ancora immediatamente attuabili a differenza delle 38 società già
sul mercato; secondo, perché la cifra che ci è stata proposta come
sconto è virtuale. Vi sono altre offerte, tipo le tariffe di "ENEL
Distribuzione", quella bioraria a cui ha fatto cenno, la tariffa
vincolata per 2 anni, la tariffa dell'"ENEL" che offre gas ed
energia elettrica a sconti vantaggiosi, "EDISON", "HERA" che hanno
delle quote di mercato e di clienti importanti sull'Italia...
(nuova interruzione dell'Assessore Marguerettaz, fuori
microfono)
... non sono in grado di dire se sono più o meno vantaggiose, ma
lei non può dire che la nostra è la più vantaggiosa, perché non c'è
alcun parametro di confronto che lei abbia portato in quest'aula
per dire che "CVA" oggi ci ha fatto uno sconto di cui possiamo
essere contenti. Sappiamo che ci sarà uno sconto, ma non possiamo
assolutamente dire che sarà il più vantaggioso. Bisogna partire da
un principio: che l'acqua è di competenza nostra, che le centrali
le abbiamo acquistate noi come Regione ed è naturale che la
Comunità si aspetti qualcosa di interessante e di importante e se
lo aspetta dal Governo regionale e dall'Ente di produzione
elettrica. Vedo Consigliere Stacchetti, che è primo firmatario di
quella famosa legge n. 45/2004 che è fiducioso, spero che questa
sua fiducia persista per qualche mese, staremo a vedere, d'altronde
"in primis" siamo cittadini e utenti, poi siamo Consiglieri o
Amministratori. Anche il gruppo di lavoro... ho appreso oggi che
avete costituito questa "Valle Energia S.p.a." che si rivolgerà al
mercato vincolato, perché non tutti sono obbligati ad accedere al
mercato libero, c'è qualcuno che preferisce rimanere...
(nuova interruzione dell'Assessore Marguerettaz, fuori
microfono)
... leggiamo anche le deliberazioni, anche il decreto legge n.
73/2007 che lei ha citato, ma non si è reso conto che la "CVA" non
c'è nell'elenco dei venditori qualificati, provi a chiamare anche
lei il numero verde dell'Autorità che è l'ente di riferimento per
tutelare anche i suoi interessi quale cittadino consumatore e
famiglia. Dicevo che anche come gruppo di lavoro abbiamo appreso
oggi che non è che sia stato costituito formalmente questo gruppo;
forse vi trovate "en amitié" con il Presidente Caveri, con
l'Assessore La Torre...
(interruzione del Presidente della Regione, fuori
microfono)
... abbiamo visto i risultati della "task force", Presidente
Caveri... allora questo gruppo di lavoro è auspicabile che venga
costituito seriamente prima o poi, coinvolgendo anche i proponenti
di quel progetto di legge regionale n. 45, che ha avuto quella
lungimiranza di utilizzare queste grandi risorse per portare
qualche beneficio ai Valdostani, ma che arrivi una proposta che sia
concretamente tangibile, valutabile anche da noi e che possa
propagare i suoi effetti viste le condizioni e i presupposti di cui
parlavo - acqua e centrali di nostra proprietà - su tutti i
Valdostani.
Possiamo poi argomentare sulle partita IVA, lei dice che non
sono 24.500 - come dice la Camera di commercio -, ma sono solo
5.000; forse ha fatto una cernita ristretta per far tornare dei
valori percentuali che siano più convenienti alle sue affermazioni,
ma a noi risulta che queste proposte dell'allora "DEVAL Energia"
non siano state particolarmente appetibili. Speriamo che "CVA
Trading", al di là degli annunci, sia in grado di offrire qualcosa
di più conveniente per tutti i Valdostani. È un argomento sul quale
presteremo la nostra attenzione, quello che abbiamo scritto in
premessa è il frutto di determinate risposte che lei ci ha dato nel
corso delle numerose interrogazioni e interpellanze che il nostro
gruppo ha proposto in questa legislatura.
Si dà atto che dalle ore 17,44 riassume la presidenza il
Presidente Perron.
