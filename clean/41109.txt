Classificazione
CONSIGLIO REGIONALE
Attività consiliare d'aula



Oggetto del Consiglio n. 334 del 23 gennaio 2019 - Resoconto
OGGETTO N. 334/XV - Ordine dei lavori.
Rini (Presidente)
- Possiamo riprendere i lavori di
questa seduta. Colleghi, è per me un onere non facile riprendere i
lavori di questo Consiglio regionale. Dopo la sospensione disposta
questa mattina, a seguito delle notizie emerse nell'ambito
dell'operazione anti 'ndrangheta avviata all'alba dei militari
dell'Arma dei Carabinieri, coordinati dalla direzione distrettuale
antimafia di Torino. Per me è un onere non facile perché i fatti
gravissimi, di cui siamo venuti a conoscenza questa mattina, hanno
profondamente colpito al cuore la massima assemblea rappresentativa
valdostana, motivo per cui, proprio al fine di tutelare la
credibilità e l'onorabilità di questo Consiglio regionale, che noi
tutti rappresentiamo, proporrei ai Colleghi una sospensione dei
lavori per poter subito condividere il testo di una risoluzione
attraverso la quale questa assemblea possa assumere una presa di
posizione chiara e ferma in riferimento ai gravissimi fatti emersi
nel corso della mattinata, senza con questo entrare nel merito
delle contestazioni mosse alle singole persone coinvolte nel
procedimento penale che, come sancito peraltro anche dal nostro
ordinamento, avranno tutto il diritto e dovere di difendersi e di
produrre le eventuali giustificazioni nel caso delle sedi
competenti, che non sono certo l'aula di un Consiglio regionale.
Questo credo sia giusto e che sia bene sottolinearlo. Qui non si
sta parlando e non si vuole nemmeno parlare di persone, ma di
fatti. Detto questo, oserei dire che non solo deve essere presa da
questo Consiglio una presa di posizione chiara e ferma che,
auspico, sia anche il più possibile condivisa da tutti i
Consiglieri regionali, ma, dopo quanto emerso nel corso delle
indagini della DDA di Torino, a noi tutti spetta innanzitutto il
compito, come dicevo prima, di tutelare l'onorabilità e la
credibilità delle istituzioni regionali, a partire dalla massima
assemblea rappresentativa valdostana che peraltro noi tutti
rappresentiamo. Dopodiché è giusto che la giustizia faccia il suo
corso e che la Magistratura faccia piena chiarezza sulle vicende
ipotizzate in sede di indagini, perseguendo le persone ritenute
eventualmente responsabili di condotte penalmente rilevanti le
quali, a loro volta, avranno tutto il diritto di difendersi nelle
sedi deputate. Nel frattempo, però, il Consiglio regionale è
tenuto, a mio avviso, a esprimere la propria posizione chiara al
riguardo di quanto è venuto oggi a conoscenza, anche al fine di
adottare tutte le azioni necessarie a contrastare qualsiasi
eventuale tentativo di condizionamento esterno dell'attività
amministrativa a qualunque livello. Propongo una sospensione per
una riunione dei Capigruppo.
Ha chiesto la parola il collega Cognetta.
Cognetta (MOUV')
- Solo per specificare quanto è stato
condiviso dai Consiglieri di opposizione e che poi avremo modo di
approfondire nella Capigruppo: c'è già allegato all'oggetto
dell'ordine del giorno, l'oggetto n. 40, una mozione presentata dal
gruppo MOUV' nella quale si parlava proprio di questo. Noi siamo
disponibili come gruppo MOUV' a fare delle modifiche, fermo
restando la possibilità da parte della maggioranza di presentare
una qualsiasi risoluzione a proprio nome, però riteniamo anche noi
che sia giusto discutere dell'argomento e che sia giusto toccare
già l'ordine del giorno. Poi, se si vuole decidere altrimenti, noi
cercheremo di venirvi incontro per arrivare a una soluzione
condivisa, fermo restando che era un problema ancora prima di ciò
che è accaduto oggi.
Presidente
- Grazie, collega. Il Consiglio è sospeso per
una riunione dei Capigruppo.
La seduta è sospesa alle ore 15:44 e riprende alle ore
17:12.
