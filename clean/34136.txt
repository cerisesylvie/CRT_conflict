Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2054 del 9 novembre 2011 - Resoconto
OGGETTO N. 2054/XIII - Interpellanza: "Approvazione del
piano, per l'anno 2010, relativo agli acquisti e noleggi di
automezzi ad uso delle strutture dell'Amministrazione
regionale".
Interpellanza
Richiamata la delibera di Giunta n. 1337 del 21 maggio 2010
concernente "Approvazione del piano, per l'anno 2010, relativo agli
acquisti e noleggi di automezzi ad uso delle strutture
dell'Amministrazione regionale" per un totale di 1.655.000,00
€;
i sottoscritti Consiglieri regionali
Interpellano
la Giunta regionale per sapere:
1) quanti sono i veicoli a motore destinati alla circolazione
stradale, attualmente di proprietà o a noleggio
dell'Amministrazione regionale;
2) quanti automezzi di rappresentanza sono attualmente a
disposizione della Giunta regionale e quanto personale vi è
dedicato;
3) se si ritiene l'attuale parco macchine adeguato alle
necessità o se si intenda incrementarlo.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente.
L'obiettivo di questa interpellanza è il parco macchine a
disposizione dell'Amministrazione regionale. Volevamo conoscere
quanti sono i veicoli attualmente in circolazione di proprietà o in
noleggio dell'Amministrazione regionale, quanti di questi automezzi
sono dedicati a funzioni di rappresentanza e quanto personale è
collegato a questa funzione, le cosiddette "auto blu", e se si
ritiene l'attuale parco macchine adeguato alle necessità o se non
si intenda aumentarlo, anche perché le cifre che sono impegnate su
questo capitolo sono piuttosto significative; ad esempio, nel 2010,
riguardavano oltre 1.500.000 di euro.
Volevamo conoscere qual era la situazione e gli obiettivi
futuri. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Sostanzialmente i quesiti sono tre. Il primo: "Quanti sono i
veicoli a motore destinati alla circolazione stradale, attualmente
di proprietà o a noleggio dell'Amministrazione regionale": diciamo
che l'argomento è abbastanza articolato nel senso che bisogna
distinguere gli autoveicoli legati ai Dipartimenti, come Servizi di
Prefettura, Protezione civile o Risorse naturali, Corpo forestale,
Opere pubbliche, Edilizia residenziale, dalle cosiddette "auto
blu". Se l'interpellante ritiene opportuno, gli faccio avere un
dettaglio per i vari servizi con il numero di veicoli attualmente
in essere.
Invece, per quanto riguarda i due quesiti che mi sembrano più
centrati sulle attuali sensibilità nei confronti dei costi della
politica, possiamo tranquillamente rispondere che - con riferimento
al punto due - le auto di rappresentanza a disposizione della
Giunta sono 16, 4 di proprietà e 12 a noleggio, nessuna delle quali
è ad uso esclusivo. Alla custodia ed alla guida delle autovetture
sono dedicati 13 autisti.
Per quanto attiene il punto tre, riteniamo che l'attuale parco
macchine sia quantitativamente adeguato e sufficiente e non si
intende assolutamente incrementare; al massimo è stata fatta una
riflessione in Giunta per vedere dove eventualmente andare a
ridurre questo parco.
Presidente
- La parola al Consigliere Bertin.
Bertin (ALPE)
- Grazie Presidente.
L'intento dell'interpellanza era quello che è scritto: conoscere
il numero di veicoli attualmente in circolazione di proprietà
dell'Amministrazione regionale, perché da una ricerca che ho fatto
nel 2004 erano oltre 450, per cui l'idea era di comparare rispetto
a questo dato. Lei purtroppo non mi ha risposto a questa prima
domanda...pazienza! Comunque il dato del 2004 era circa 430. Gli
automezzi a disposizione della Giunta sono 16, un dato
significativo, ma grazie a Dio mi ha detto che non vuole
aumentarlo...va bene.
A mio avviso bisognerebbe usare in modo più razionale questi
automezzi, che sono un numero significativo e che incidono
notevolmente sulle spese generali; al di là delle auto blu bisogna,
visto che parlavate prima di "Maghi Zurlì" che con le stesse
risorse riescono a fare la moltiplicazione, bisognerebbe fare lo
stesso anche in questo settore, perché le macchine in circolazione
sono un numero significativo. Grazie.
