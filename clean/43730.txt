Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 908 del 6 ottobre 2021 - Resoconto
OGGETTO N. 908/XVI - Interrogazione: "Strategie attuate al
fine di ovviare ai possibili disservizi derivanti dalla sospensione
di personale sanitario ai sensi del DL 44/2021".
Bertin (Presidente) -
Punto n. 13 all'ordine del giorno.
Risponde l'assessore Barmasse.
Barmasse (UV) -
Alla domanda "quali siano state a oggi le
strategie messe in campo per ovviare ai disservizi creati", con
riferimento all'oggetto preciso che gli operatori sanitari
dipendenti dell'Azienda USL della Valle d'Aosta non vaccinati e che
non hanno prodotto nei tempi previsti una certificazione medica di
esenzione erano alla data del 10 settembre in numero di 51, dei
quali a oggi 8 hanno provveduto a regolarizzare la propria
posizione.
Si rende noto, inoltre, che per gli operatori che hanno prodotto
una certificazione di esenzione al vaccino anti Covid-19 l'Azienda
USL ha istituito una Commissione medica per valutare la congruità
di tali certificazioni.
L'Azienda USL - dal momento in cui si sono conosciuti i numeri e
a quali categorie i suddetti operatori sanitari appartenessero - ha
provveduto ad attivare le azioni atte al reclutamento di figure che
potessero sostituire tale personale una volta sospeso, al fine di
non ridurre i servizi alla popolazione né arrecare un maggior
carico lavorativo ai lavoratori correttamente vaccinati.
A oggi, per quasi tutte le categorie ove le sospensioni sono
presenti in un numero tale per cui viene compromessa
l'organizzazione dei servizi, l'Azienda USL ha trovato una
soluzione, più precisamente: per cinque tecnici di radiologia si è
utilizzata la graduatoria esistente e si sono reclutati cinque
"tempi determinati"; per tre logopedisti si fa riferimento alla
procedura in corso per l'assunzione di sei professionisti, pertanto
i primi tre che prendono il servizio sostituiranno le assenze; per
dodici OSS - non essendo disponibile una graduatoria né
programmabile in tempi tanto brevi un concorso - l'Azienda USL si è
rivolta all'agenzia interinale, che ha provveduto a fornire un
numero equivalente di operatori; per ventidue infermieri sono
ancora in corso le operazioni di sostituzione, e al momento non
esiste una graduatoria da cui attingere, sebbene sia in corso una
procedura concorsuale che richiederà qualche mese per il suo
espletamento, considerato che i partecipanti sono 239.
Inoltre, l'agenzia interinale ha risposto negativamente alla
richiesta di fornitura in regime di somministrazione per
impossibilità a reperire sul mercato tali professionalità.
In attesa dell'espletamento dell'accertamento linguistico del
suddetto concorso, l'Azienda USL sta procedendo a contattare
nell'elenco dei candidati coloro che non devono espletare tale
accertamento, in particolare i sedici che non lavorano già per
l'Azienda medesima e che quindi rappresenterebbero una possibile
soluzione alle carenze dovute alle sospensioni.
Molti dei candidati contattati stanno tuttavia rifiutando
l'offerta di lavoro.
L'Azienda USL sta bandendo, quindi, anche un avviso per liberi
professionisti, disponibili a garantire per un periodo determinato
la loro presenza, il cui esito sarà disponibile a breve.
In caso di non totale copertura dei posti sospesi, l'Azienda
USL, in accordo con le organizzazioni sindacali, metterà in atto
ulteriori soluzioni organizzative, volte comunque a non ridurre i
servizi sino al momento delle assunzioni dalla graduatoria del
concorso.
Fra gli strumenti in fase di valutazione vi sono anche il
ricorso all'utilizzo delle prestazioni aggiuntive per coprire turni
aggiuntivi retribuiti e la provvisoria riorganizzazione della
turnistica.
Per quanto riguarda i disservizi evidenziati nel testo
dell'interrogazione e relativi invece alle micro comunità, si
informa che a seguito di una ricognizione presso le strutture
medesime, sia pubbliche che private, risulta che le sospensioni del
personale non vaccinato in taluni casi stiano producendo un
rallentamento degli ordinari ritmi lavorativi, ma nel contempo è
sempre stato confermato che tali comunicazioni non compromettono
gli interventi di igiene sugli ospiti.
Per fare un esempio, per quanto riguarda la ricognizione che
abbiamo fatto sulle strutture private, su quattro strutture private
che ci hanno fornito una risposta, solo tre hanno comunicato di non
avere personale sospeso dal decreto legge 44 e di conseguenza non
si sono verificati disservizi. Un'altra struttura, invece, ha
risposto di avere un dipendente sospeso ma che lo stesso è stato
sostituito e che nessun disservizio legato alle visite dei parenti
o alla scarsa igiene degli utenti si è verificato.
Per quanto riguarda, invece, le Unité des Communes, in
particolare una Unité - sulle tre che hanno risposto - ha
comunicato che sono nove gli operatori socio sanitari operanti
nelle strutture che fanno capo all'Unité medesima che sono stati
sospesi; di questi, tre hanno presentato successivamente la
documentazione richiesta dal DL 44 e sono stati, quindi, riammessi
in servizio.
Le sospensioni hanno determinato delle problematiche dovute alla
difficoltà di reperire personale qualificato in sostituzione e per
sopperire a tale difficoltà è stato attivato un piano di emergenza
che ha comportato la sospensione, purtroppo, anche delle ferie
programmate e l'effettuazione di straordinari da parte del
personale in servizio.
Per quanto riguarda i riflessi di tale situazione sugli utenti,
dovuti appunto alla ridotta presenza di personale di servizio, si è
verificata una riduzione della mobilitazione, - o mobilizzazione
degli utenti sarebbe meglio -, una riduzione ovviamente dei bagni e
nei giorni più critici c'è stata anche la sospensione delle visite
familiari.
Per quanto riguarda, invece, l'assistenza infermieristica -
questo è fornito dall'Azienda USL - alle microcomunità pubbliche
l'azienda ha comunicato che il numero degli operatori nei turni è
rimasto invariato.
Presidente -
Per la replica, il consigliere Manfrin.
Manfrin (LEGA VDA) -
Parto dal fondo e dalla risposta che
lei ha fornito nel merito del personale delle RSA. Vede, Assessore,
io ho ricevuto purtroppo numerose comunicazioni che denunciano la
situazione all'interno di molte RSA; non mi stupisce che alcune o
tutte o quasi tutte le RSA, come giustamente ha detto lei,
contattate e interrogate sul fatto che avessero o meno problemi
nell'igiene e nella mobilizzazione dei propri utenti abbiano
risposto "No, no, assolutamente non c'è nessun problema", perché
immagino che una RSA, a confessare quello che effettivamente
succede, sia un po' restia.
Io le leggo uno delle tante denunce che ho raccolto, che
racconta la situazione di una persona: "Mia madre è in una RSA,
sono state sospese le visite poiché stanno sospendendo il personale
che non ha fatto il vaccino. La responsabile mi ha detto che sono
rimaste in due e devono fare il doppio turno. Mia madre, sentita al
telefono, mi ha detto che gli utenti vengono trascurati per la
carenza di personale, ad esempio vengono portati nel salone la
mattina e riportati la sera nella loro stanza mentre vorrebbero
fare il riposino. Gli facevano la doccia ogni settimana, mentre
adesso sono quindici giorni che non la fa" - Pensate un anziano
quindici giorni che non viene lavato! - "Dovrebbe camminare tutti i
giorni invece viene lasciata sulla sua carrozzina. Ho chiesto di
potermene occupare io ma mi hanno detto che non ho le competenze e
che per le misure anti Covid non posso nemmeno toccarla. Hanno
creato un mostro e ora ci rimettono i più deboli. Immagino che sia
così dappertutto: Mi hanno detto che in Ospedale è la stessa
cosa".
Io credo che questa sia una denuncia molto forte che rappresenta
effettivamente una situazione decisamente sbagliata e credo che
alla fine si scarica sui nostri anziani e sui nostri deboli delle
difficoltà e delle carenze organizzative o delle follie normative
che purtroppo ci troviamo ad affrontare.
Quindi io la invito su questo, Assessore, a fare un
approfondimento anche perché è evidente che molte strutture
rispondono in maniera negativa su eventuali problemi, perché lei sa
benissimo che le strutture rischiano di perdere lo standard minimo
di accreditamento e in quel caso chiaramente non potrebbero più
lavorare. Quindi sa benissimo che a fronte di una situazione di
questo tipo è difficile confessare di avere delle difficoltà.
Per quanto riguarda invece l'Ospedale, il problema è che lei
giustamente ci ha detto che sono state fatte una serie di
sostituzioni: vengono chiamate tutta una serie di persone dalle
graduatorie. Benissimo. Il problema è che mi segnalano che, nel
caso di alcune sostituzioni, vengono sostituite persone competenti
con anni di esperienza con persone che sono poco più che studenti
se non studenti veri e propri.
Le dico quello che viene riferito: pare che in diagnostica siano
arrivati operatori che erano a Info Vaccini e che dopo due mesi
ancora non sappiano inserire la prenotazione di un esame, ad
esempio non riconoscendo se l'epilessia devono darla al neurologo o
al vascolare.
Questa è invece ancora più "divertente" a raccontarla, ma per
chi deve ovviamente subire immagino lo sia molto meno, pare che in
un reparto sia arrivata una studentessa affetta da un particolare
tipo di anemia ma che questa studentessa non sia nemmeno in grado
di pronunciare la patologia di cui soffre, quindi al personale che
era con lei in reparto cercava di dire di che tipo di patologia
soffrisse ma non vi riuscisse perché non era in grado di definirla.
Questo personale sostituirà del personale esperto che prima
lavorava in quel reparto.
Un sanitario pare che abbia commentato: "Immagino che quando
dovranno fare una tricotomia per un aneurisma, gli faranno la
barba, o quando dovranno dare la dieta per la pancreatite daranno
prosciutto o spezzatino".
Questa è la situazione della nostra sanità ed è opportuno
comprendere se i danni causati in questa fase si ripercuoteranno su
persone che non hanno colpe, ovvero i pazienti.
Così come ovviamente per le RSA, anche la nostra sanità risente
di queste disposizioni che si abbattono su un sistema che era già
fragile prima e io non credo che queste sostituzioni, leggendo
quello che più o meno è la fotografia, possono effettivamente aver
trovato una soluzione.
Quale sia la soluzione, Assessore, io dal mio ruolo di
opposizione non glielo posso dire però immagino che essere
draconiani nell'applicazione di queste misure e magari non avere
una tolleranza in attesa che la situazione si sistemi, forse non
sia la soluzione migliore.
