Classificazione
AGRICOLTURA
UNIONE EUROPEA E RAPPORTI INTERNAZIONALI



Oggetto del Consiglio n. 923 del 16 dicembre 2009 - Resoconto
OGGETTO N. 923/XIII - Interpellanza: "Iniziative per
contrastare gli orientamenti della Commissione europea di riduzione
degli aiuti all'agricoltura".
Interpellanza
Preso atto degli orientamenti della Commissione Unione
Europea riguardo alla riforma del proprio bilancio che prevedrebbe
per il futuro sostanziali tagli all'agricoltura e riduzioni sugli
aiuti alle Regioni;
Constatato che tale riforma intenderebbe inoltre
ricentralizzare a livello dei governi nazionali la gestione dei
suddetti fondi;
Ritenendo tali iniziative in controtendenza con gli annunci
della commissaria Fischer di voler introdurre per il periodo di
nuova programmazione un asse specifico per l'agricoltura di
montagna;
Preoccupati per le ricadute negative che tali iniziative
provocherebbero su un settore già in grave sofferenza;
i sottoscritti Consiglieri regionali
Interpellano
l'Assessore competente per conoscere quali iniziative il
Governo regionale intende assumere per contrastare tali
orientamenti.
F.to: Giuseppe Cerise - Chatrian
Presidente
- La parola al Consigliere Giuseppe
Cerise.
Cerise G. (VdAV-R)
- Merci, M. le Président.
Con questa interpellanza noi intendiamo richiamare l'attenzione
su un problema che non è imminente, ma sul quale riteniamo comunque
valga la pena di riflettere. Trattasi degli orientamenti della
Commissione europea riguardo alle prime proposte di riforma del
proprio bilancio per il futuro. Il documento della commissione,
anticipato dal
Financial Times
, sintetizzato in seguito da
Il Sole 24ore
, prevedrebbe di ridurre drasticamente i
programmi di sostegno al settore agricolo che rappresentano la
principale voce di spesa del bilancio comunitario, vale a dire
140.000.000.000 di euro. Dicevo che il problema non è imminente, in
quanto la riforma dovrebbe essere varata entro la prima metà del
2011, per avere poi efficacia dal 2014; c'è dunque ancora il tempo
necessario per riflettere, cercare di creare le sinergie necessarie
per contrastare questo orientamento che, a nostro avviso,
provocherebbe delle ripercussioni drammatiche su un settore già
fortemente provato.
Riteniamo inoltre tale orientamento in netta controtendenza con
l'apertura dichiarata dalla commissaria Fischer di voler
introdurre, per il futuro periodo di programmazione, un asse
specifico per l'agricoltura di montagna. Avevamo già discusso in
quest'Assemblea altre volte, avevamo espresso in quell'occasione il
nostro apprezzamento per questa apertura della Fischer nei
confronti di un settore che aveva fino a quel momento trattato alla
stregua di qualsiasi altro, ma questo orientamento è in
controtendenza anche con il progetto presentato dal Presidente
della Provincia di Bolzano, il 10 dicembre, alla Commissione
sviluppo sostenibile del Comitato delle Regioni, progetto che
prevede degli aiuti agli agricoltori delle zone caratterizzate da
svantaggi naturali; progetto che si prevede possa essere adottato
nella sessione plenaria del Comitato delle Regioni nel mese di
febbraio 2010.
Si ha la sensazione che si inneschi un giro vizioso per cui
quello che ci pare poter ottenere, da una parte, per una più equa
redistribuzione delle risorse, rischi poi di essere sottratto
dall'altra. Gli orientamenti della Commissione europea per quanto
ci riguarda non si fermerebbero qui, in quanto prevedrebbero
importanti tagli anche agli aiuti alle Regioni, oggi di
50.000.000.000 di euro, aiuti che verrebbero ricentralizzati a
livello dei governi nazionali, giustificando tale scelta con la
necessità di meglio controllare l'efficienza della spesa; spesa
che, secondo la commissione, impedisce a livello regionale di
concentrarsi sulla dimensione transnazionale e
transfrontaliera.
Riteniamo inaccettabile che solo si possa ipotizzare
un'inversione di tendenza così radicale in un momento in cui la
parola "autonomia", "decentramento", "federalismo" appaiono essere
il condimento di ogni ragionamento. L'azione è invece quella
purtroppo di una ricentralizzazione a dispetto della decantata
autonomia e pari dignità dei vari livelli di governo, nonché del
principio di leale collaborazione, oltre al fatto che ad una
proposta che riteniamo fortemente provocatoria non siano
corrisposte le prese di posizione altrettanto forti di dissenso,
eccezion fatta per la Presidente della Regione Piemonte, Bresso,
che - senza mezzi termini - ha dichiarato il documento della
Commissione europea buono solo per il cestino; dichiarazione che
condividiamo e sottoscriviamo. Auspicheremmo che a questa
autorevole voce di dissenso se ne aggiungessero altre, altrettanto
autorevoli, per creare un fronte comune, il più ampio possibile,
per stoppare immediatamente questo nefasto orientamento della
Commissione europea.
Gradiremmo dunque conoscere quali iniziative il Governo
regionale intende assumere in merito, iniziative che avranno il
nostro apprezzamento proporzionale alla loro fermezza e chiarezza.
Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente.
L'argomento è complesso. In premessa è bene far presente che,
allo stato attuale, la Commissione europea non ha pubblicato dei
veri e propri orientamenti comunitari che trattino questioni
relative alla revisione del bilancio UE per l'agricoltura, né al
futuro della PAC (politica agricola comune).
Ciò detto, l'Assessorato dell'agricoltura è a conoscenza di
almeno tre documenti, ancorché non ufficiali, che nell'ultimo
periodo hanno animato il dibattito sulla revisione del bilancio
agricolo e il futuro della PAC. Sarebbe quindi interessante sapere
a quali di questi documenti attualmente in circolazione fanno
riferimento i Consiglieri interpellanti, così da affrontare il
confronto partendo da basi comuni.
Dei tre documenti citati, tutti comparsi nel mese di novembre,
due hanno origine comunitaria, una bozza di comunicazione della
commissione e un documento attribuito alla Direzione generale AGRI
(DGAGRI), mentre il terzo è stato redatto da un gruppo di
economisti agrari europei. Il fatto stesso che vi siano più
documenti a trattare del futuro della PAC dà l'idea di un quadro
abbastanza complesso; non solo, pur partendo da una situazione nota
e da dati comuni, i dati del bilancio UE, la legislazione vigente,
le riforme intervenute negli ultimi anni, i tre documenti giungono
a conclusioni e formulano ipotesi anche molto diverse fra di
loro.
Il primo dei tre documenti attribuito alla "Commissione
Barroso", ma disconosciuto dalla commissaria all'agricoltura
uscente, Fischer - tra l'altro ricordo che dal mese di gennaio ci
sarà la sua sostituzione e una delle ipotesi più accreditate è che
verrà sostituita da un rappresentante rumeno -, prefigura una PAC
che focalizza l'attenzione sulla lotta ai cambiamenti climatici,
con la possibile costituzione di un terzo pilastro specificatamente
rivolto a tale questione. Gli aiuti diretti, primo pilastro,
sarebbero mirati e ridotti, non più legati a criteri storici di
riferimento; per contro, lo sviluppo rurale - secondo pilastro -
verrebbe ulteriormente rafforzato. In questo quadro di sostegno,
come evidenziato dall'interpellanza, gli Stati membri potrebbero
aumentare il cofinanziamento nazionale, il che significa maggiore
spazio operativo per l'elaborazione di politiche nazionali mirate
ad ovviare le minori risorse comunitarie dedicate al settore.
Il secondo, il documento attribuito alla DGAGRI invece ha una
visione della PAC futura più in sintonia con gli interessi degli
agricoltori. L'ipotesi è addirittura quella di eliminare l'attuale
struttura della PAC costituita su due pilastri, proponendo in
alternativa un sostegno su tre livelli: un aiuto base che
garantisca un reddito ragionevole a tutti gli agricoltori, un aiuto
complementare selettivo teso a remunerare il maggiore impegno
dell'agricoltore nella fornitura di beni pubblici, un aiuto
calibrato su specifici bisogni dei territori. Al contrario di
quanto ipotizzato nel primo documento e dall'interpellanza, questa
ipotesi rigetta l'idea del cofinanziamento nazionale e di qualsiasi
forma di rinazionalizzazione della PAC, sostenendo la necessità di
definire regole comuni e di agire a livello comunitario.
Il terzo documento, quello del gruppo di economisti agrari
europei, individua prima di tutto i 4 potenziali obiettivi della
PAC del futuro: migliorare l'efficienza economica e la
competitività, garantire la sicurezza alimentare, modificare la
distribuzione del reddito, promuovere la produzione di beni
pubblici; quest'ultimo, in particolare, rappresenterebbe una base
sostenibile per la PAC del futuro, in quanto la produzione di beni
pubblici ambientali, lotta al cambiamento climatico, protezione
della biodiversità, gestione delle risorse idriche, compresa la
conservazione della qualità delle acque, giustificherebbe ancora
l'intervento dell'Unione europea. L'attuale primo pilastro verrebbe
soppresso e sostituito da aiuti mirati al raggiungimento degli
specifici obiettivi individuati, mentre il secondo pilastro
andrebbe fortemente rivisto per mantenervi solo quelle politiche
che promuovono beni pubblici. Al termine di questa breve
illustrazione delle principali ipotesi sul futuro della PAC, è
interessante notare come, sia pure con angolature diverse, tutti e
tre i documenti attribuiscono alla politica agricola comune del
futuro l'obiettivo principale di fornire beni pubblici
ambientali.
Venendo alla situazione attuale, relativa al bilancio UE, è bene
segnalare che dal 2000 al 2008 l'Unione europea ha incrementato i
fondi destinati alla PAC da 44.700.000.000 a 65.300.000.000 di
euro, peraltro il bilancio 2009 è stato inferiore rispetto al 2008,
ma le previsioni per il 2010 parlano di un bilancio agricolo di
59.700.000.000 di euro - su questo la Commissione parlamentare
agricoltura e sviluppo rurale si è riunita per discutere il
bilancio il 1° e 2 dicembre a Bruxelles - lievemente in aumento
rispetto al 2009. Si tratta quindi di un trend altalenante, ma non
di riduzione effettiva. Inoltre si ritiene che eventuali processi
di rinazionalizzazione non debbano spaventare, ma che anzi possano
far presagire una certa apertura da parte della Commissione europea
verso politiche regionali più mirate sui bisogni dei territori,
come evidenziato da due dei tre documenti esaminati.
Per quanto ci riguarda, questo aspetto è ancora più importante
se si considera che nella nostra regione gli aiuti al settore
agricolo provengono in prevalenza, almeno i due terzi, da risorse
del bilancio regionale. Rispetto ad altre regioni, infatti, la
dotazione finanziaria che il bilancio regionale riserva al settore
agricolo permette di programmare strumenti legislativi regionali
adeguati all'esigenza del settore: vedi legge n. 32/2007, le leggi
zootecniche n. 21/2001 e 3 del 2002, la legge sull'agriturismo n.
29/2006, in taluni casi ben più efficaci rispetto ai programmi a
cofinanziamento comunitario.
A tal proposito vale la pena ricordare la particolarità del
programma sviluppo rurale 2007-2013 della Valle d'Aosta che - unico
in Italia - vede una forte connessione fra le misure cofinanziate
dall'Unione europea previste dal programma, e gli aiuti di cui al
Titolo III della legge n. 32/2007. Tale impianto programmatorio è
stato costruito con il duplice scopo di dare univocità alla
programmazione della politica agricola regionale per il periodo
2007-2013 e, nel contempo, integrare con fondi regionali le risorse
comunitarie assegnate alla Valle d'Aosta, le quali non sarebbero
state sufficienti al raggiungimento di tutti gli obiettivi fissati
nel PSR stesso.
Si ritiene quindi che l'azione corretta del Governo regionale
non sia contrastare - come indicato nell'oggetto dell'interpellanza
- gli indirizzi della Commissione europea, bensì seguirne
costantemente l'evoluzione al fine di cogliere gli opportuni spazi
di manovra, negoziare con i servizi comunitari aiuti sempre più
adeguati alle realtà locali, pur nel rispetto delle regole comuni
e, là dove necessario, aprire tavoli negoziali sovranazionali e
sovraregionali con il coinvolgimento di regioni europee che
condividono le nostre stesse problematiche. A tal proposito il
sottoscritto, insieme al Consigliere Agostino, che ringrazio per la
collaborazione, ha preso parte il 6 e 7 dicembre al terzo Forum
internazionale sull'agricoltura di montagna tenutosi in Tirolo. I
rappresentanti politici e tecnici delle regioni alpine, firmatarie
della risoluzione di Garmisch, di cui abbiamo già discusso in
quest'aula (Land Tirolo, Land Vorarlberg, Stato libero di Baviera,
Province autonome di Trento e Bolzano, la nostra Regione e la
Regione Friuli Venezia Giulia), unitamente ai rappresentanti di
altre regioni montane (questa volta abbiamo avuto la partecipazione
molto importante di tre regioni francesi, la Savoia, l'Alta Savoia,
l'Isère), in questo caso questa partecipazione è ancora più
importante perché, come è emerso durante i vari incontri, il
prossimo commissario europeo che dovrebbe essere un rappresentante
rumeno, è molto legato alla Francia come espressione anche di
figura, quindi il coinvolgimento delle regioni montane francesi è
utile per portare avanti quel discorso in comune che stiamo
facendo, di cui discuteremo quando andremo in commissione a
relazionare, insieme al Consigliere Agostino che ha partecipato,
con me, a questo incontro, sulle risultanze di questo, come da
impegni presi all'epoca, circa i problemi dell'agricoltura di
montagna: le possibili soluzioni da adottare dopo il 2013, al fine
di garantirne un futuro sostenibile e vitale.
Durante il forum le regioni partecipanti hanno ribadito, da un
lato, l'importante ruolo svolto dall'agricoltura di montagna in
relazione al mantenimento ed alla fruibilità del paesaggio, la
conservazione della biodiversità, la protezione delle risorse
naturali e la produzione di prodotti di alta qualità e, dall'altro,
la necessità di compensare con adeguate misure tale funzione, e i
maggiori costi e difficoltà rispetto alle zone non svantaggiate. La
conferenza è stata inoltre l'occasione per la commissaria europea e
il suo staff, per presentare un documento di lavoro contenente un
quadro comunitario delle zone agricole di montagna, dei relativi
punti di debolezza e di forza, nonché degli attuali strumenti e
misure previste dalla normativa comunitaria vigente.
Nell'esporre il punto di vista della commissione, la Fischer ha
richiamato alcune delle proposte presentate dalle regioni alpine
nella risoluzione di Garmisch, in particolare la commissaria ha
affermato che, per quanto riguarda il pagamento dell'indennità
compensativa, un eventuale aumento del limite massimo potrà
sicuramente essere preso in considerazione nella nuova
programmazione. Per quanto concerne il riconoscimento della qualità
dei prodotti, altro aspetto oggetto della risoluzione, la Fischer
ha detto che la creazione di un marchio che sappia valorizzare i
prodotti di montagna e garantire allo stesso tempo i consumatori
circa la provenienza e l'alto valore in termini di genuinità e
qualità, potrà rappresentare un ottimo suggerimento nell'ambito
della revisione della PAC per la qualità.
Meno ottimista è stata, quindi sarà ancora oggetto di
riproposizione, la commissaria in relazione alla richiesta di
introdurre uno specifico premio per i ruminanti ed un aumento delle
intensità massime di aiuto con riferimento agli investimenti
aziendali. Ricordo che tutto questo è materia di aiuti nostri,
regolamentati dalla legge n. 32, quindi non cofinanziati, perché
per quel che riguarda la Valle d'Aosta è una situazione molto
particolare, la quasi totalità degli aiuti europei vanno a
inserirsi nel secondo pilastro, quindi quasi il 90 percento degli
aiuti, mentre tutti gli aiuti diretti alle aziende sono derivanti
da fondi regionali, cioè dalla legge n. 32.
Per quanto riguarda i pagamenti diretti, la commissaria ha
confermato l'esistenza di un consenso politico più o meno evidente
circa l'eliminazione dell'attuale sistema di calcolo di tali
pagamenti, ancor oggi legati a criteri storici non più adeguati
alle reali esigenze aziendali. Ha invece prospettato l'introduzione
di un premio base per tutti gli agricoltori, integrati da un premio
calcolato sulla base di criteri oggettivi di tipo ambientale ed
economico, riprendendo, nella sostanza, quanto indicato in linea
generale dai tre documenti sopra citati.
L'analisi effettuata dalla commissione, con particolare
attenzione agli aspetti economici, ha fatto emergere un elemento
molto importante: le zone di montagna sono assai diverse fra di
loro; pertanto, il dato medio non è sufficiente a rappresentare
correttamente le singole situazioni in termini di problematiche,
esigenze e rischi. A fronte di ciò non sarebbe corretto stabilire
una soluzione unica, ma sarà necessario che i singoli Stati membri
e le Regioni facciano un esame attento delle proprie situazioni,
cercando di individuare gli aspetti di debolezza e i punti di
forza, in modo tale da saper mettere in atto gli strumenti e le
misure più adeguate. Sarà loro compito sfruttare al massimo tutte
le opportunità, che sono in gran parte già presenti e che potranno
essere ulteriormente migliorate attraverso la collaborazione fra le
istituzioni comunitarie, nazionali e regionali. A conclusione del
suo intervento, la commissaria ha affermato che è necessario essere
ottimisti, perché grazie al dialogo iniziato le regioni di montagna
ricopriranno un ruolo attivo e avranno certamente uno spazio
importante nella discussione sul futuro della politica agricola
comune dopo il 2013.
Infine, si ritiene che essere presenti a questi tavoli di
dialogo con la Commissione europea rappresenti un valido esempio di
azione corretta ed efficace messa in atto dalle regioni montane,
che ho citato prima, per seguire l'evoluzione della politica
agricola comune e, là dove possibile, contribuire a renderla sempre
più adeguata alle zone di montagna.
Per quel che riguarda l'illustrazione di quello che vi ho detto,
rimane valido il discorso che avremo necessità di avere un momento
di incontro in III Commissione, per aggiornare sull'evoluzione di
questi incontri che abbiamo avuto - ripeto - l'ultimo il 6 e 7
dicembre in Tirolo, dove si cerca con la collaborazione e con
l'apertura alle regioni francesi, come era stato auspicato anche in
questa sede, di avere una voce più forte rispetto alla nuova
programmazione che inizierà dai primi mesi del 2010.
Il Consigliere Cerise ricordava la data del 2011 come
conclusione, però si inizia già nel 2010, quindi con l'insediamento
del nuovo commissario avremo la necessità di ribadire questa linea
di azione tracciata. Ripeto, con il Consigliere Agostino, che
ringrazio per la partecipazione a questo incontro, andremo in
commissione ad illustrare quanto necessario, per concordare anche
la prosecuzione delle linee di azione con il contributo di tutto il
Consiglio, perché questo è un argomento molto importante.
Presidente
- La parola al Consigliere Giuseppe
Cerise.
Cerise G. (VdAV-R)
- Grazie, Assessore, per la
dettagliata risposta.
Riguardo alle date a cui lei faceva riferimento adesso... non
era tanto riferito al discorso della nuova programmazione, che ha
un suo percorso, ma era riferito agli orientamenti della
Commissione europea relativi alla revisione delle modalità di
impostazione del proprio bilancio. La data di scadenza di quando
dovrebbero essere approvate è il 2011, per avere efficacia nel
2014, per questo dicevo che il problema non è imminente.
Noi abbiamo espresso l'apprezzamento per gli obiettivi che sono
stati conseguiti nei diversi forum sull'agricoltura di montagna, ai
quali poi negli ultimi ha partecipato anche il nostro Assessore; ma
non abbiamo la sua stessa tranquillità per quanto riguarda gli
orientamenti della Commissione europea, perché non ho parlato di
documenti ufficiali, ho parlato di orientamenti che sono stati
pubblicati su giornali che ritengo abbastanza autorevoli, perché
parliamo del
Financial Times
e poi una sintesi di questo è
stata ripresa da
Il Sole 24ore
.
Mi pare che una reazione della Presidente Bresso, che penso sia
stata attenta a queste problematiche, vada nella direzione delle
nostre preoccupazioni; credo che l'intendimento della nostra
interpellanza era proprio quello di sollecitare una presa di
posizione da parte di tutti i soggetti interessati. Credo che un
discorso di questo genere potrebbe essere affrontato all'interno
del Comitato delle Regioni, all'interno della Conferenza unificata,
per fare un fronte comune, perché noi, sul fatto di vedere
ricentralizzare gli aiuti alle Regioni, che siano gestiti dagli
Stati... ci pare la regressione di una fase che sembrava un po' più
evoluta! Grazie.
