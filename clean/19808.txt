Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 2989 del 5 febbraio 2003 - Resoconto
OGGETTO N. 2989/XI Tempistica di attuazione del piano per la
lotta alla mastite bovina. (Interrogazione)
Interrogazione Vista la legge regionale n. 3/2002, titolata
"Incentivi regionali per l'attuazione degli interventi sanitari a
favore del bestiame di interesse zootecnico";
Letto il contenuto delle delibere della Giunta regionale nn.
2065, 2186 e 2187 del 2002, relative all'approvazione delle
modalità e dei criteri per l'erogazione delle indennità nell'ambito
del piano di lotta alla mastite;
Tenuto conto, in particolare, della delibera n. 2065/2002, che
prevede l'attuazione del piano attraverso tre periodi
temporali;
Osservato che, esaurito il primo periodo di attuazione (giugno
2002-dicembre 2002), non si hanno notizie circa la revisione dei
criteri "a seconda dello stato di avanzamento del piano e del
raggiungimento degli obiettivi" da parte del Comitato Tecnico
costituito a tal fine, né circa l'adozione da parte della Giunta
dei nuovi criteri di eliminazione dei soggetti incurabili;
Ritenuto opportuno avere informazioni al riguardo;
il sottoscritto Consigliere regionale
Interroga
l'Assessore competente per sapere:
1) se il piano contro la mastite è stato attuato nel secondo
semestre del 2002 e con quali risultati;
2) se il Comitato Tecnico incaricato ha provveduto o meno a
revisione i criteri per l'eliminazione dei soggetti incurabili e,
in caso affermativo, con quali eventuali nuove proposte;
3) quali sono le ragioni che hanno finora impedito alla Giunta
di adottare i criteri per l'attuazione del piano nel secondo
periodo (gennaio 2003-dicembre 2003).
F.to: Curtaz
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Il "Piano mastite" è in fase di attuazione
dal secondo semestre del 2002 in applicazione della deliberazione
di Giunta regionale n. 2186/2002. L'ANABORAVA, incaricata
dell'attuazione del piano, ha provveduto ad organizzarsi
predisponendo un apposito "Ufficio pratiche mastite", ha poi
individuato un "pool" di veterinari organizzati sul territorio ed
attivato una collaborazione con il Laboratorio analisi
dell'Istituto zooprofilattico. I primi risultati sanitari sono
evidenti già da adesso: si registra una diminuzione dei casi di
mastite da contagiosi, c'è un evidente miglioramento del benessere
animale, della qualità del latte e chiaramente dei derivati;
inoltre, c'è già una diminuzione del rischio infettivo per il
consumatore.
A completamento, fornisco alcuni dati, che servono per meglio
collocare l'azione che è stata fatta per attuare il "piano
mastite". Sono stati controllati 1.064 allevamenti, il numero di
capi controllati per cellule somatiche sono 19.751, quindi c'è
stato un controllo a tappeto su tutti i bovini da latte; il numero
di capi controllati batteriologicamente è 6.762: tutti i capi che
alle prove delle cellule somatiche hanno delle positività, sono
stati sottoposti ai controlli batteriologici. I campioni di latte
analizzati sono stati 8.519. I capi di cui è stata proposta
l'eliminazione sono stati 2.613; gli allevamenti che hanno
eliminato almeno un capo sono stati 926.
L'ANABORAVA ha messo in opera azioni di supporto tecnico
immediate ed azioni a lungo periodo, articolate nei tre momenti
distinti: un'azione di prevenzione, innanzitutto, che sarà
sviluppata anche nel prosieguo dell'attuazione del "piano mastite",
azioni di controllo e, a conclusione, quelli che sono gli obiettivi
fondamentali: l'eradicazione dello Streptococcus Agalactie, che
determina la prevalenza dell'infezione, la quale è scesa nei
soggetti analizzati per mastite da 30 percento del dicembre 2001 al
21 percento del dicembre 2002, il contenimento dello staphylococcus
aureus - per questo tipo di infezione, la terapia è molto meno
risolutiva comunque anche questa infezione è scesa dal 20 percento
al 18,5 percento - e l'altro obiettivo è il contenimento di quelli
che sono considerati i "patogeni ambientali". La lotta ai patogeni
ambientali non può giungere alla loro eradicazione, ma è
essenzialmente ogni tentativo di lotta verso gli agenti
microbiologici, al fine del contenimento delle mastiti; si fa
quindi una analisi anche ambientale, per riuscire a diminuire i
rischi di infezione della mastite.
Il Comitato tecnico, previsto dalla legge regionale n. 3/2002,
ha provveduto, in questi giorni, a rivedere le linee guida del
programma di lotta contro la mastite per il 2003, in relazione allo
stato di avanzamento del programma e del raggiungimento degli
obiettivi. In particolare, le integrazioni e le modifiche
riguardano il rafforzamento delle attività di prevenzione, compresa
una completa informazione degli allevatori sull'igiene della
mungitura, sulle tecniche di prevenzione per eliminare il rischio
di contagio della mastite, un'azione di controllo e la
determinazione delle condizioni per l'avvio della procedura di
eliminazione dei capi affetti da determinate patologie, ritenute
opportune nel secondo anno di applicazione del programma.
La fase di prima attuazione del piano è servita anche per
disporre una panoramica ben precisa della presenza della mastite
negli allevamenti e i soggetti che, dopo le terapie previste non
sono giunti alla guarigione, sono stati eliminati. La seconda fase
del programma, quello che si va avviando per il 2003, dispone di
dati importanti per cui le terapie possono essere più mirate e
maggiormente risolutive e, solo dopo essere state sottoposte a
tutte le terapie previste senza risultati, le bovine potranno
essere eliminate. Il comitato tecnico ha impostato il programma per
il 2003, in via definitiva, nel corso di una riunione del 28
gennaio scorso, una volta acquisiti tutti gli elementi tecnici
epidemiologici che si riteneva indispensabili per poter procedere
alla revisione delle linee guida; nel frattempo, però, l'azione di
prevenzione, controllo, terapia degli allevamenti, ha potuto
procedere.
Il programma verificato sarà approvato dalla Giunta regionale ed
è iscritto già per il prossimo lunedì, e l'ANABORAVA potrà dare
piena attuazione al "piano mastite" anche per la campagna 2003.
Président
La parole au Conseiller Curtaz.
Curtaz (PVA-cU)
Non sono molto soddisfatto della risposta
dell'Assessore, perché ha dato una risposta soddisfacente rispetto
al primo punto dell'interrogazione, relativamente agli obiettivi
del piano e sul primo periodo di applicazione del piano, che
corrisponde al secondo semestre del 2002, mentre è stato del tutto
generico - per non dire omissivo - per quanto riguarda il punto 2
dell'interrogazione, là dove si fa riferimento alla revisione o
meno dei criteri.
Ho cercato di ascoltare, ma non ho sentito dall'Assessore
qualche indicazione sui criteri; mi sarebbe invece parso utile, a
seguito dell'esperienza maturata nel primo periodo, conclusosi il
31 dicembre 2002, sapere se il Comitato tecnico ha fatto delle
riflessioni eventualmente positive, eventualmente critiche, sui
criteri che sono stati adottati in questo primo semestre e se c'era
la necessità di operare delle revisioni nel secondo semestre. Su
questo punto non ho sentito risposte!
Prendiamo atto che la Giunta approverà, con un po' di ritardo,
nella riunione di lunedì, questi criteri e queste modalità per
l'erogazione delle indennità relativamente al secondo periodo. Sono
anche contento perché la nostra interrogazione si è dimostrata
particolarmente tempestiva. Prendo atto che il 23 è stata
presentata l'interrogazione, il 28 si è riunito il Comitato tecnico
e ha definito tutto, e lunedì prossimo la Giunta adotterà i
criteri; può darsi che sia solo fortuna, può darsi invece che
questo sollecito fosse necessario per superare qualche ritardo e
qualche impasse dell'Assessorato!
