Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1989 del 7 maggio 1986 - Resoconto
OGGETTO N. 1989/VIII - MISURE CONTRO I RISCHI DERIVANTI DA
INCIDENTI NUCLEARI - Approvazione di ordine del giorno.
PRESIDENTE:
Passiamo alla discussione sull'ordine del
giorno presentato dal Presidente della Giunta, iscritto in via
d'urgenza all'ordine del giorno dell'adunanza, concernente
l'incidente nucleare avvenuto a Chernobyl.
Do lettura dell'ordine del giorno presentato dal Presidente
della Giunta Rollandin:
ORDINE DEL GIORNO
Considerata
la problematica dell'incidente nucleare
avvenuto a Chernobyl in Russia, e la ricaduta anche sul suolo
italiano di radionuclidi sospinti dal vento;
Tenuto conto dell'ordinanza del Ministero della Sanità, Costante
Degan, che, per 15 giorni dalla data di emissione del
provvedimento, vieta la vendita al pubblico e la somministrazione
di verdure fresche a foglie (insalate varie, cime di rapa, bietole,
spinaci, cicoria, scarola, indivia, broccoli, cavoli, cavolfiori,
verze, agretti, asparagi di varietà verde, carciofi e similari) e
la sola somministrazione di latte fresco ai bambini sino all'età di
dieci anni e alle donne in gravidanza (non compresi, quindi, i tipi
di latte a lunga conservazione - UHT o sterilizzati - in polvere o
condensati, prodotti anteriormente al 2 maggio 1986) e delle
successive disposizioni del Ministro alla Sanità che consentono la
reimmissione sul mercato e quindi la possibilità di essere
consumate delle suddette merci ove conservabili con sistemi
consentiti allo scadere dei 15 giorni, mentre le verdure deperibili
e non conservabili dovranno essere smaltite secondo le procedure
consuete per i rifiuti urbani, ovviamente con l'esclusione di
destinazione all'alimentazione animale;
In riferimento alle disposizioni in materia di importazione sui
prodotti di origine animale e vegetale originari e provenienti da
Paesi della CEE che dispongono la possibilità di importazione a
condizione che ciascuna partita sia scortata, oltre che dai
certificati sanitari ove previsti, da una dichiarazione, rilasciata
dalle autorità governative o delegata dal Governo del Paese di
provenienza, attestante che i prodotti sono ammissibili al consumo
alimentare umano in tale Paese in relazione ai controlli in esso
effettuati sui livelli di radioattività;
Rilevato che
nei giorni scorsi sono stati effettuati
dei rilevamenti su campioni di erba e di acqua anche in Valle
d'Aosta, ma che i risultati di tali analisi non sono pervenuti in
modo sistematico agli uffici regionali e che, pur non da fonti
ministeriali, ma da fonti ENEA, è stato riscontrato che i valori
registrati in Valle d'Aosta sono sì superiori a quelli normali (in
relazione cioè a periodi non sospetti), ma inferiori alle soglie di
attenzione e di pericolo;
Constatato che
in relazione ai dati riferiti sulla
situazione più generale del territorio nazionale si sono potuti
constatare ritardi, carenze ed incompletezze poiché le cifre
conosciute sono apparse approssimative e non paragonate a standard
certi e unità di misura cui fare riferimento;
Visto che
la rete di rilevamento di radioattività,
affidata al Ministero dell'Interno con legge 469/61, in Valle
d'Aosta viene controllata dai Vigili del Fuoco e dalle stazioni dei
Carabinieri tramite radiometri dislocati a
Châtillon, Nus,
La Thuile, Cogne, Courmayeur ed Aosta;
IL CONSIGLIO REGIONALE ALL'UNANIMITÀ'
Sollecita i Ministeri competenti perchè promuovano urgentemente
una riunione con tutte le regioni affinchè oltre a chiare ed
univoche direttive vengano fornite scadenze sulla ristrutturazione
della rete di rilevamento della radioattività, come già prospettato
nel corso del 1984 e alla cui richiesta la Valle d'Aosta ha
aderito, indicando l'ubicazione delle nuove stazioni, fornite di
strumenti idonei alle esigenze del caso, sul territorio
regionale;
Chiede che per quanto riguarda i controlli sulle merci di
importazione le Regioni sede di circoscrizioni doganali di confine
vengano dotate di adeguate strumentazioni per l'effettuazione di
tempestivi controlli sulle merci in arrivo.
Chiede altresì che i Ministeri competenti forniscano alla Valle
d'Aosta i dati relativi alle analisi effettuate su campioni di
acqua e erba, i dati puntuali riportanti i livelli minimi di
sicurezza, considerati tali per l'incolumità pubblica e i dati che
si riferiscono alla radioattività di fondo del territorio regionale
in periodo normale, non influenzato cioè da fattori esterni
eccezionali;
Auspica
la revisione della politica energetica a
livello nazionale prevedendo il potenziamento dello sfruttamento
dell'energia idroelettrica e alternativa, in modo che, dove
possibile, vengano potenziate - con l'adozione delle necessarie
misure di sicurezza le centrali idroelettriche per lo sfruttamento
dell'energia a disposizione;
Auspica infine che a livello regionale si giunga alla
risoluzione dei problemi già sollevati in seno al comitato misto
Enel-Regione, riguardanti lo sfruttamento dei piccoli salti d'acqua
con potenzialità sino a 3000 KW, consentendone il consumo a livello
locale anche consorziale tramite il vettoriamento sulle linee
esistenti dell'Enel.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI
(N.S.):
Questa mattina non mi sono
soffermato a lungo nell'esposizione delle nostre valutazioni in
merito a quanto è avvenuto in questi giorni, proprio perché, con
l'inserimento di un nuovo punto all'ordine del giorno, ci sarebbe
stata la possibilità di esprimere più compiutamente le nostre
opinioni e considerazioni sull'incidente accaduto a Chernobyl. Devo
anche dire che l'ordine del giorno presentato dalla Presidenza
della Giunta mi trova consenziente, ma mi pare che abbia un tono
decisamente diverso rispetto a quello che avrei preferito e, per
questo motivo, vorrei presentare un altro ordine del giorno, se non
altro perché venga diffuso e messo a conoscenza di tutti i
Colleghi.
Sempre che il Presidente della Giunta lo ritenga possibile,
chiederei che, attraverso una sospensione, si cerchi di apportare
degli aggiustamenti al testo da lui proposto; del resto mi è parso
di capire che anche il collega Consigliere Mafrica abbia
predisposto delle modifiche da apportare a quel testo. Se ciò non è
possibile chiedo che si possano almeno integrare i due testi,
altrimenti io dichiaro di non avere alcuna difficoltà a votare
quello presentato dalla Giunta, nel qual caso, però, manterrei in
votazione anche il mio ordine del giorno, affinché resti agli atti
e perché questo prevede il mandato che ho ricevuto dalla
Commissione del mio Gruppo che segue i lavori del Consiglio
regionale. Per il momento, pertanto, non entro nel merito della
questione e consegno al Presidente del Consiglio l'ordine del
giorno che mi esento anche dal leggervi.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro Gruppo ha predisposto degli
emendamenti da apportare all'ordine del giorno presentato dal
Presidente della Giunta. Se la proposta di sospendere i lavori,
presentata dal Consigliere Viberti, verrà accolta potremo
concordare un testo unitario.
PRESIDENTE:
Sospendiamo la seduta per poter rivedere
tutti i documenti presentati e concordare un testo unitario.
Si dà atto che la seduta è sospesa dalle ore 17,48 alle ore
18,06 e che, alla ripresa dei lavori, assume la Presidenza il Vice
Presidente DOLCHI.
PRESIDENTE:
È stato raggiunto un accordo di massima su
uno degli ordini del giorno presentati, mentre il Consigliere
Viberti mantiene il proprio.
Prendiamo ora in esame l'ordine del giorno, sul quale è stato
raggiunto un accordo di massima e che è quello presentato dal
Presidente della Giunta con alcune correzioni, di cui do
lettura:
ORDINE DEL GIORNO
Discusse
le questioni legate alle conseguenze
dell'incidente nucleare avvenuto a Chernobyl in Unione Sovietica,
ed alla ricaduta anche sul suolo italiano di radionuclidi sospinti
dal vento;
Tenuto conto
dell'ordinanza del Ministro della Sanità
che, per 15 giorni dalla data di emissione del provvedimento, vieta
la vendita al pubblico e la somministrazione di verdure fresche a
foglie (insalate varie, cime di rapa, bietole, spinaci, cicoria,
scarola, indivia, broccoli, cavoli, cavolfiori, verze, agretti,
asparagi di varietà verde, carciofi e similari) e la
somministrazione di latte fresco ai bambini sino all'età di dieci
anni e alle donne
in
gravidanza (non compresi, quindi, i
tipi di latte a lunga conservazione - UHT o sterilizzati - in
polvere o condensati, prodotti anteriormente al 2 maggio 1986) e
delle successive disposizioni del Ministro alla Sanità che
consentono la reimmissione sul mercato e quindi la possibilità di
consumo delle suddette merci ove conservabili con sistemi
consentiti allo scadere dei 15 giorni, mentre le verdure deperibili
e non conservabili dovranno essere smaltite secondo le procedure
consuete per i rifiuti urbani, ovviamente con l'esclusione di
destinazione all'alimentazione animale;
In riferimento alle diposizioni in materia di importazione sui
prodotti di origine animale e vegetale originari e provenienti da
Paesi della CEE che stabiliscano la possibilità di importazione a
condizione che ciascuna partita sia scortata, oltre che dai
certificati sanitari ove previsti, da una dichiarazione, rilasciata
dalle autorità governative o delegata dal Governo del Paese di
provenienza, attestante che i prodotti sono ammissibili al consumo
alimentare umano in tale Paese in relazione ai controlli in esso
effettuati sui livelli di radioattività;
Rilevato che nei giorni scorsi sono stati effettuati dei
rilevamenti su campioni di erba e di acqua anche in Valle d'Aosta,
ma che i risultati di tali analisi non sono pervenuti in modo
sistematico agli uffici regionali e che, pur non da fonti
ministeriali, ma da fonti ENEA, è stato riscontrato che i valori
registrati in Valle d'Aosta sono sì superiori a quelli normali (in
relazione cioè a periodi non sospetti), ma inferiori alle soglie di
attenzione e di pericolo;
Constatato che in relazione ai dati riferiti sulla situazione
più generale del territorio nazionale si sono potuti constatare
ritardi, carenze ed incompletezze poiché le cifre conosciute sono
apparse approssimative e non paragonate a standard certi e unità di
misura cui fare riferimento;
Visto che la rete di rilevamento di radioattività, affidata al
Ministero dell'Interno con legge 469/61, in Valle d'Aosta viene
controllata dai Vigili del Fuoco e dalle stazioni dei Carabinieri
tramite radiometri dislocati a Châtillon, Nus, La Thuile, Cogne,
Courmayeur ed Aosta;
IL CONSIGLIO REGIONALE
Auspica
un'azione governativa mirante alla
costituzione di un sistema internazionale integrato di rilevamento,
di controllo e di protezione rispetto alla radioattività legata
alla produzione di energia elettronucleare;
Sollecita i Ministeri competenti perché promuovano urgentemente
una riunione con tutte le Regioni affinché oltre a chiare ed
univoche direttive vengano fornite scadenze sulla ristrutturazione
della rete di rilevamento della radioattività, come già prospettato
nel corso del 1984 e alla cui richiesta la Valle d'Aosta ha
aderito, indicando l'ubicazione delle nuove stazioni, fornite di
strumenti idonei alle esigenze del caso, sul territorio
regionale;
Chiede che per quanto riguarda i controlli sulle merci di
importazione le Regioni sede di circoscrizioni doganali di confine
vengano dotate di adeguate strumentazioni per l'effettuazione di
tempestivi controlli sulle merci in arrivo;
Chiede altresì che i Ministeri competenti forniscano alla Valle
d'Aosta i dati relativi alle analisi effettuate in questo periodo
su campioni di acqua e erba, i dati puntuali riportanti i livelli
minimi di sicurezza, considerati tali per l'incolumità pubblica e i
dati che si riferiscono alla radioattività di fondo del territorio
regionale in periodo normale, non influenzato cioè da fattori
esterni eccezionali;
Auspica la revisione della politica energetica a livello
nazionale prevedendo il potenziamento dello sfruttamento
dell'energia idroelettrica e alternativa, in modo che, dove
possibile, vengano potenziate - con l'adozione delle necessarie
misure di sicurezza le centrali idroelettriche per lo sfruttamento
dell'energia a disposizione;
Auspica infine che a livello regionale si giunga alla
risoluzione dei problemi già sollevati in seno al Comitato misto
ENEL-Regione, riguardanti lo sfruttamento dei piccoli salti d'acqua
con potenzialità sino a 3000 KW consentendone il consumo a livello
locale anche consorziale tramite il vettoriamento sulle linee
esistenti dell'ENEL.
PRESIDENTE:
Ha chiesto la parola per dichiarazione di
voto il Consigliere Viberti; ne ha facoltà.
VIBERTI
(N.S.):
È doveroso ch'io spieghi perché
voterò a favore di questo ordine del giorno e perché, nel contempo,
mantengo in votazione anche il mio.
Io non sono in disaccordo con quanto è scritto nell'ordine del
giorno presentato dal Presidente della Giunta e al quale sono stati
apportate alcune correzioni più che altro di carattere formale, ma
ritengo necessario che il Consiglio regionale si esprima un po' più
decisamente su alcuni problemi che, dall'ordine del giorno
presentato dal Presidente della Giunta, vengono affrontati in un
modo "più tangente"...
(...INTERRUZIONE...)
meno tangibile (qualcuno dice che io ho sempre la tangenziale
per la testa). Pertanto, anche se voterò a favore dell'ordine del
giorno del Presidente della Giunta, non mi sembra di essere in
contraddizione, perché un ordine del giorno approvato all'unanimità
ha un altro peso ed inoltre su un problema del genere è importante
che tutti chiediamo con forza un atteggiamento diverso, più
razionale e più rispettoso dei diritti dei cittadini. Mi sta bene,
quindi, votare questo ordine del giorno presentato dal Presidente
della Giunta, anche se mantengo quello che ho presentato io.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi voteremo a favore dell'ordine del
giorno presentato dal Presidente della Giunta, perché vi sono state
apportate alcune correzioni e vi è stato introdotto il punto che a
nostro avviso mancava, dei controlli internazionali per la
radioattività. Ci asterremo invece dal votare l'ordine del giorno
presentato dal Consigliere Viberti.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi voteremo l'ordine del giorno
presentato dal Presidente della Giunta, che, tra l'altro, contiene
alcuni riferimenti a quanto da noi accennato stamane in sede di
discussione generale. Ci asterremo, invece, dal votare l'ordine del
giorno presentato dal Consigliere Viberti.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ho chiesto la parola per
dichiarare che voterò a favore dell'ordine del giorno presentato
dal Presidente della Giunta, con le modifiche apportate. Questo,
ovviamente, non vuole essere un rimprovero nei confronti del
Presidente della Giunta, però sarebbe più corretto che gli ordini
del giorno, prima di essere consegnati alla stampa, ricevano
l'adesione dei Capigruppo. Io posso capire i rapporti amichevoli e
politici che ci possono essere tra il Presidente della Giunta e
qualche giornalista, però, anche per non sminuire l'importanza
della Conferenza dei Capigruppo in occasione della discussione di
un ordine del giorno, sarebbe opportuno che lo stesso ricevesse
prima l'adesione dei Capigruppo, e che non si ripeta quanto è
capitato ieri sera al sottoscritto che ha sentito dalla TV della
presentazione di questo ordine del giorno.
TAMONE
(fuori microfono): "Guarda da che pulpito viene la
predica!"
BALDASSARRE:
Ripeto che non si tratta di un rimprovero e,
del resto, non mi permetterei di rimproverare il Presidente della
Giunta, però volevo solo evidenziare questa situazione perché non
mi sembra corretto essere informato dagli organi di informazione
della presentazione di un ordine del giorno che, a distanza di 24
ore, viene poi addirittura modificato. È una considerazione fatta
ad alta voce e quindi io voterò questo ordine del giorno, ma mi
asterrò dal votare quello presentato dal Consigliere Viberti,
perché non ne condivido alcuni punti.
PRESIDENTE:
Se nessuno chiede la parola, metto in
votazione l'ordine del giorno del Presidente della Giunta, nel
testo concordato durante la sospensione:
ESITO DELLA VOTAZIONE
Presenti, votanti e favorevoli: 24.
Il Consiglio approva all'unanimità.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI
(N.S.):
Io mi esimo dall'illustrare il mio
ordine del giorno, anche perché il Presidente della Giunta ha
chiesto di accelerare i lavori e credo, pertanto, che sia inutile
voler fare della retorica. Chiedo solo che gli uffici provvedano a
distribuire l'ordine del giorno, affinché le dichiarazioni di chi
non è d'accordo possano essere suffragate anche dalla lettura del
testo. A parte, infatti, una breve frase, della quale ho dato
lettura in Commissione, credo che ben pochi conoscano i contenuti
che il collega Consigliere Baldassarre non si è neppure sforzato di
discutere. Questo non vuole essere un rimprovero, ma soltanto una
battuta amichevole.
Invito la Presidenza a voler far distribuire ai colleghi
Consiglieri il testo del mio ordine del giorno, affinché lo possano
leggere, anche perchè in esso ci sono delle notizie di una certa
importanza.
PRESIDENTE:
Mi sembra che occorra dare al Consiglio un
chiarimento. Questa mattina è stato iscritto all'ordine del giorno
un oggetto che riguardava la presa di posizione del Consiglio nei
confronti del problema nucleare. Il problema era stato sollevato
dal Presidente della Giunta con la presentazione di un ordine del
giorno, ma, ovviamente, gli ordini del giorno avrebbero potuto
essere anche di più; nel qual caso si sarebbe cercato di perseguire
una soluzione unica concordata, oppure gli ordini del giorno
avrebbero potuto anche essere votati separatamente. Questo forse
non era stato spiegato, ma mi sembra che l'orientamento del
Consiglio e comunque quello della Presidenza, nel proporre
l'iscrizione di quell'oggetto, andava proprio in questo senso.
Fermo restando il fatto che si tratta del medesimo oggetto, in
attesa che si abbiano le copie che possono benissimo essere
distribuite e senza che sia avanzata una particolare richiesta di
iscrizione all'ordine del giorno, propongo che il Consiglio proceda
nei suoi lavori in modo da prendere in considerazione e votare
l'ordine del giorno del Consigliere Viberti in questa stessa seduta
pomeridiana.
Se non ci sono obiezioni a questo modo di procedere che mi
sembra più corretto che non quello di darne una lettura affrettata,
anche perché l'ordine del giorno, per quanto ho potuto vedere, è
piuttosto lungo, sempre sotto questo oggetto, diamo per approvato
l'ordine del giorno presentato dal Presidente della Giunta e, nel
corso dei lavori, discuteremo e metteremo in votazione quello del
Consigliere Viberti. Nel frattempo possiamo procedere nella
trattazione dell'ordine del giorno.
