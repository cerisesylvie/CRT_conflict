Classificazione
ISTRUZIONE PUBBLICA
Personale docente e non docente



Oggetto del Consiglio n. 1981 del 5 aprile 2016 - Resoconto
OGGETTO N. 1981/XIV - Interpellanza: "Requisiti di ammissione
al concorso per il reclutamento del personale docente per posti
delle scuole dell'infanzia e primarie della regione".
Viérin M. (Presidente) -
Punto n. 34 dell'ordine del
giorno. La parola al collega Laurent Viérin.
Viérin L. (UVP) -
Merci Monsieur le Président.
Parliamo ancora di scuola, Assessore. Abbiamo visto stamattina
la questione della riforma della "Buona scuola" che nessuno di noi
ha ancora oggi avuto l'onore e il piacere di condividere, che
speriamo presto possa essere oggetto di discussione in V
Commissione affinché una riforma così importante sia portata
all'attenzione
in primis
del mondo scolastico, di tutti
coloro che vivono la scuola quotidianamente, di coloro che operano
all'interno della scuola prima ancora che venga calata dall'alto,
come spesso questo avviene quando la politica vuole decidere sulla
pelle della gente.
Parliamo qui di un'altra questione molto attesa: la questione
del concorso. Abbiamo lavorato in questi anni in Valle d'Aosta
nell'ambito scolastico per ridurre il precariato: questa è una
delle
mission
dell'Amministrazione. Crediamo che far
studiare i ragazzi in certi settori significa creare una
prospettiva per il futuro, ma significa anche saper far collimare
l'esigenza, la richiesta del "mercato" con le illusioni o, meglio,
gli indirizzi che noi diamo ai ragazzi. Se diciamo di andare in una
certa logica a studiare tecnologia, se poi nella riforma togliamo
la tecnologia, è chiaro che quelli che l'hanno studiata per una
vita dicono: "ma scusate ci avete fatto credere fino a ieri che
questa materia sarebbe stata in qualche modo il futuro o comunque
che avreste continuato ad investirci e così non è". Quando in
Commissione abbiamo audito "SOS Scuola", si è sollevato l'ossimoro
dell'aver aperto 30 posti sul sostegno quando abbiamo solo 6
abilitati, che arriveranno da fuori Valle, mentre non abbiamo fatto
collimare i titoli di abilitazione con le esigenze del mondo
scolastico. Questo per dire che tra i vari paradossi di questo
concorso...che è un concorso importante, nel senso che va a creare
questa stabilizzazione che negli anni c'è già stata con
l'immissione a ruolo, ma va a creare un'ulteriore possibilità
riprendendo una possibilità di stabilizzazione.
Nel bando, nella delibera, al comma 2 dell'articolo 3 del
decreto n. 90 del 7 marzo 2006 (quello inerente al concorso per il
reclutamento del personale docente) abbiamo notato che nei
requisiti di ammissione voi avete escluso, per la primaria e
l'infanzia, i candidati in possesso del titolo di diploma di
sperimentazione ad indirizzo linguistico. Chiaramente il decreto è
stato ripreso paro paro dalla circolare ministeriale che è stata
applicata anche alla Valle d'Aosta. Cosa succede per questi
ragazzi, per queste professionalità? Che loro sono oggetto del
famoso ricorso e quindi loro si trovano un po' tra l'incudine e il
martello o, per meglio dire, cornuti e mazziati perché hanno vinto
un ricorso al Tribunale di Aosta, che il 4 febbraio 2015 ha
ordinato il reinserimento in tutte le graduatorie di seconda fascia
dalle quali i ricorrenti erano stati esclusi. Queste persone che
hanno vinto un ricorso, alle quali è stato detto: "bene, voi avete
diritto di essere nelle fasce", oggi vengono escluse da questa
previsione. Si presume che ci sarà il ricorso, perché chiaramente
questo è un po' nell'aria, nel senso che queste persone faranno
ricorso regionale e nazionale per contestare questa cosa, perché se
un tribunale li ha riconosciuti essere abilitati a poter far parte
di un certo organico, venire esclusi da questa possibilità del
concorso chiaramente è un'ingiustizia. Chiaramente queste persone
si stanno iscrivendo al concorso, voi state valutando se accettare
o meno le domande, noi ci auspichiamo che esse vengano accettate in
attesa di...vi invitiamo anche a chiedere fuori Valle quello che
sta succedendo. È chiaro che altre realtà dove la scuola è stata
regionalizzata hanno potuto fare in modo diverso. Quando noi
veniamo in quest'aula e diciamo che la regionalizzazione del corpo
insegnanti sarebbe un passo importante per poter fare qui in Valle
d'Aosta in modo migliore quello che fuori non viene fatto, vogliamo
semplicemente dire che, per certe cose, per certe disposizioni,
senza doversi attenere alle disposizioni nazionali, noi potremmo in
Valle d'Aosta essere titolati a dire: "no, questa è un'ingiustizia"
e allora fare ricomprendere all'interno della possibilità di
partecipare ad un concorso - non di vincerlo - persone concedendo
la possibilità di partecipare ad un concorso, persone che davanti
ad un tribunale, spendendo soldi, spendendo tempo, spendendo anche
dal punto di vista emozionale... Qui, avendo seguito un po' tutto
l'iter di questa vicenda, ho tutta la documentazione di persone che
effettivamente hanno avuto il coraggio di promuovere un ricorso per
un'ingiustizia, lo hanno vinto e oggi vedono preclusa una
possibilità di vita che chissà quando potrà di nuovo ripresentarsi.
Sono persone che stanno anche insegnando a volte, però sempre in
modo precario, senza una prospettiva di crearsi una famiglia.
Quando parliamo di giovani, in certi casi parliamo di giovani che
hanno passato i 30 anni e che vorrebbero anche farsi una famiglia,
un mutuo, una casa e che invece non ne hanno la possibilità proprio
perché sono ancora precari.
Assessore, è chiaro che il bando è già uscito, pertanto le
chiediamo di illuminarci su quello che avete fatto intanto per
verificare se non era possibile far rientrare queste categorie
all'interno dell'ammissibilità senza escluderle
d'emblée
.
Domandiamo soprattutto quali sono le vostre intenzioni, cosa avete
intenzione di fare oggi che queste persone si stanno comunque
iscrivendo, stanno portando le domande al concorso e si allega alla
domanda il ricorso, accettano questa domanda dicendo: "beh, adesso
vediamo cosa succede", e soprattutto se avete voglia di prendervi a
cuore questa situazione di questi ragazzi e di queste ragazze che
hanno l'esigenza di sapere se continuare ad investire il loro tempo
e le loro energie nella scuola o abbandonare questo settore,
cercando di rivolgersi ad un altro settore o ad altre prospettive.
Le chiediamo, Assessore, quindi le motivazioni di tale scelta, se
siano state messe in atto le dovute verifiche per vedere la
possibilità di inserire questi suddetti titoli nel concorso e gli
intendimenti per il futuro. Grazie.
Presidente -
La parola all'Assessore Rini.
Rini (UV) -
Grazie Presidente.
Ringrazio il collega Laurent Viérin, perché mi dà la possibilità
di fare delle precisazioni, di entrare nel merito di
quest'argomento, che è un argomento, che, come lei può ben
immaginare, è stato fatto proprio oggetto di un'ampia discussione
in seno della Sovrintendenza, soprattutto in fase di costituzione
del bando stesso, ovviamente la situazione di queste persone ci sta
particolarmente a cuore e capiamo perfettamente la loro posizione.
Con un'unica risposta cercherò di rispondere ai quesiti che in
parte lei ha anche già anticipato, anticipando le criticità di
questa questione, di questa vertenza. Com'è ben noto, i requisiti
per la partecipazione al concorso statale per i posti di docente
sono aspetti di stato giuridico e pertanto quindi trovano
un'applicazione totale, un'applicazione integrale anche in Valle
d'Aosta le disposizioni statali in materia. Lei ha fatto un
passaggio sul quale ritornerò dopo in merito alla
regionalizzazione. Questo, come altri casi che abbiamo affrontato
in altre occasioni in quest'aula, è un esempio di come con altri
margini di movimento potremmo compiere scelte diverse.
Conseguentemente a quello che dicevo, quindi che si applicano
forzatamente le disposizioni statali in materia, non è stata
effettuata nessuna scelta in merito, non abbiamo margine di scelta
in quest'argomento, in merito ai requisiti di ammissione previsti
nei bandi regionali che devono - e non possono quindi - contenere
gli stessi identici requisiti stabiliti dal MIUR nei corrispondenti
bandi nazionali, fatta eccezione per il requisito della conoscenza
della lingua francese. Qua abbiamo già avuto modo di dire come
ovviamente noi per lingua straniera intendiamo la lingua inglese e
ovviamente per la lingua francese nel nostro territorio - abbiamo
avuto anche in altri settori modo di intervenire su questo - la
questione è differente. La sentenza a cui fa riferimento nelle
premesse l'interpellante riguarda l'inserimento nelle graduatorie
di istituto, graduatorie che nello specifico sono utili solo per il
conferimento delle supplenze e non sono utili invece per il
conferimento e per la procedura concorsuale. Il giudice infatti ha
ritenuto illegittimo il decreto ministeriale n. 353/2014 che
disciplina l'inserimento nelle graduatorie di istituto e ne ha
disposto la sua totale disapplicazione. In ogni caso, al di là di
questo, che comunque è un elemento che va tenuto in considerazione,
sappiamo bene che le sentenze fanno stato solamente tra le parti,
ovviamente vige il divieto di estensione del giudicato.
Lei ha fatto due passaggi particolarmente interessanti: il primo
che è l'avvertimento di quella che deve essere la nostra attività
ora per quanto riguarda le domande da accettare. La Soprintendenza
sta portando avanti un'analisi puntuale per analizzare la
situazione nelle altre realtà. Noi faremo di tutto per tutelare gli
interessi di questi soggetti, come abbiamo peraltro già avuto modo
di dire e di sottolineare.
Ha poi fatto il passaggio sulla regionalizzazione. Più volte ne
abbiamo parlato e anche su questo tema ci sarà un incontro in V
Commissione, ma credo che la posizione, in particolar modo del
gruppo politico di cui faccio parte, è ben nota e ovviamente per
tutti questi aspetti potrebbe fornire, dare dei margini di
movimento differenti. Abbiamo analizzato con la collega Certan in
un paio di Consigli or sono altre situazioni di altri docenti che
si trovano in situazioni anomale, che a ragion di logica dovrebbero
essere risolte in altre maniere, ma purtroppo l'aspetto giuridico
ce lo impedisce. Su quel tema ovviamente c'è la massima
disponibilità per confrontarci e per vedere ovviamente con tutte le
parti, sappiamo - e non possiamo negarcelo, collega - come le
posizioni su quest'argomento siano anche e soprattutto nel mondo
della scuola molto diverse. Ovviamente c'è la massima
disponibilità, anche ovviamente di tenerla aggiornata sugli
sviluppi in questo settore. Grazie.
Presidente -
La parola al collega Laurent Viérin.
Viérin L. (UVP) -
Grazie Presidente.
Non vorrei che la Sovrintendenza avesse già deciso, visto che
questi ragazzi sono stati esclusi in prima battuta con una lettera
del dirigente scolastico nel 2014, sono stati poi ricorrenti al
Difensore civico, hanno vinto una sentenza sulle graduatorie
d'istituto. Non vorrei che già la Sovrintendenza avesse
interpretato che se si è stati reintegrati nelle graduatorie
d'istituto, nulla ha a che vedere con questo concorso, lasciamolo
decidere al tribunale. Visto che c'è aria di ricorso e visto che il
ricorso, proprio per le motivazioni che lei ha espresso, non sarà
probabilmente un ricorso solo regionale, ma sarà un ricorso contro
la Regione e lo Stato, proprio perché c'è una sentenza del
tribunale di Aosta e le disposizioni nazionali, noi gradiremmo,
ripeto...Assessore, magari informatevi anche in altre Regioni,
perché non è che questa cosa sta avvenendo, visto che non abbiamo
regionalizzato...questi casi si stanno verificando in tutta Italia,
o comunque in altre Regioni, poi, se vuole, le faccio anche avere
le copie di ciò che sta succedendo...le domande vengono accettate
in attesa di...quindi la verifica che dovete far fare agli uffici è
che queste persone non vengano escluse, perché se poi vincono il
ricorso, i danni li pagate voi, Assessore, e l'Amministrazione.
L'URP sta accettando le domande con allegato il ricorso, quindi è
tutto in regola, nel senso che loro allegano il loro ricorso con la
sentenza che hanno vinto, dove si decretano certe cose. Fate una
verifica e iniziate ad attivarvi se la volontà va nella direzione
che lei diceva di fare tutto il possibile per tutelare queste
persone, tutelare significa che queste persone vengono ammesse al
concorso, avranno la possibilità di farlo, poi in base a come va il
ricorso...se avrà esito negativo, giustamente voi avete seguito le
disposizioni nazionali, tant'è che il ricorso è contro la Regione e
le disposizioni nazionali. Sarà eventualmente il tribunale che vi
dirà che era giusto escluderle, perché voi le avete escluse in base
alla normativa vigente, o c'è una novità perché queste persone
hanno vinto un ricorso contro le disposizioni nazionali e la
circolare ministeriale citata nel bando e quindi avranno almeno la
possibilità...sperando che i tempi siano collimanti e brevi, perché
non ci sia poi un'illusione per queste persone, che le fai
partecipare ad un concorso per poi depennarle quando magari hanno
vinto questo concorso. Questo per dire che esistono ancora dei
paradossi.
Noi siamo ancora legati a questo DPR del 1977, abbiamo approvato
una risoluzione qui in Consiglio due volte, una volta nella scorsa
legislatura, quando avevamo iniziato il percorso di
regionalizzazione della scuola e una qualche mese fa all'interno di
questo Consiglio. Sarebbe utile, Assessore, iniziare a mettere in
moto questo tavolo di concertazione per iniziare questo percorso,
perché se effettivamente la base, intesa come mondo della scuola, è
d'accordo, perché non è che regionalizziamo se il settore non è
d'accordo, però, a fronte di paradossi come questo, io credo che
anche le sensibilità all'interno del mondo scolastico saranno
probabilmente diverse e modificate, però ancora una volta siamo a
rincorrere qualcosa che potrebbe o, meglio, avrebbe potuto essere
bypassato, perché questa sentenza è un po' che c'è, con un percorso
avviato.
È chiaro che lei, come me, avrà avuto modo di sentire queste
persone e di parlarci, sono molto deluse dal sistema, perché il
mondo scolastico in generale in Italia continua a dare illusioni e,
quando sei quasi a posto con la stabilizzazione, esce un corso che
tu non hai fatto e quindi non sei più abilitato. Allora ci
inventiamo una nuova norma e quelli del secondo corso non sono più
abilitati, poi arrivano quelli dell'ultimo minuto che passano
davanti, poi si inventano di nuovo una norma. Noi, fino a prova
contraria, abbiamo un'autonomia scolastica che è su una certa parte
di competenza primaria, su un'altra abbiamo sempre esercitato le
nostre competenze, una volta per tutte definiamo le regole e la
nostra possibilità di autogoverno almeno per fare qualcosa in Valle
d'Aosta, poi possiamo anche sbagliare anche qui, anzi sicuramente
non faremo le cose perfette, ma almeno saremo consci di aver fatto
qualcosa in Valle d'Aosta per i valdostani non sottostando a regole
nazionali che non possono tenere conto delle nostre peculiarità:
dall'ISEE fino all'ultima questione del concorso della scuola.
Questo vale in ambito scolastico, in ambito sanitario per tutelare
il nostro territorio, la nostra montagna e le nostre
caratteristiche, se ancora abbiamo un minimo di spirito
autonomista.
