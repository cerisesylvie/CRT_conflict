Classificazione
EDILIZIA
Edilizia residenziale



Oggetto del Consiglio n. 2004 del 3 novembre 2022 - Resoconto
OGGETTO N. 2004/XVI - Interpellanza: "Predisposizione di una
modifica alla deliberazione della Giunta regionale sulla morosità
incolpevole dei fruitori di alloggi di ERP".
Bertin (Presidente) -
Alla presenza di 30 Consiglieri,
possiamo riprendere l'ordine del giorno. Siamo al punto n. 40. Si è
prenotato il consigliere Baccega per l'illustrazione, ne ha
facoltà.
Baccega (FI) -
Prendiamo atto dell'intercambiabilità
annunciata ieri, quindi parliamo alla Giunta, all'Assessore e anche
al Consiglio, perché non sappiamo chi poi dovrà affrontare queste
tematiche, e richiamando il dibattito sulla morosità incolpevole
che abbiamo già affrontato nella Question Time d'inizio Consiglio e
soprattutto guardando i numerosi atti ispettivi che abbiamo
presentato nell'arco di questi due anni insieme ai colleghi della
Lega: su questo devo dire che avete sorvolato parecchio, per questo
crediamo che richiamare ai fini di un dibattito serio per cercare
di far prendere consapevolezza alla Giunta, o alla nuova Giunta che
si formerà, che il tema è rovente e porre all'attenzione del
Consiglio regionale alcuni numeri che sono importanti per capire
quanta più attenzione bisogna destinare al tema dell'ERP sia buona
prassi, sicuramente.
Ci troviamo di fronte a 6.474.000 euro di crediti non riscossi e
riferiti ai canoni di locazione; 4.392.000 euro di credito non
riscosso rispetto alle spese di condominio.
Ben 11 milioni di crediti si sono accumulati negli anni dal 2013
a oggi, questi sono i dati che abbiamo, quindi sono coinvolti tutti
quelli che hanno affrontato queste tematiche.
Nel biennio 2021-2022 sono 65 i provvedimenti di decadenza per
situazioni di morosità, sono 39 le decadenze per altre inadempienze
regolamentari, in totale sono stati in 9 gli sgomberi forzosi per
le situazioni di morosità e per inadempienze regolamentari.
Continuo a dare un po' di numeri: la graduatoria del 2021 del
bando per l'assegnazione di case popolari - che è chiaro che non ci
saranno per almeno otto o nove anni - vedeva 488 nuclei familiari
aventi diritto.
L'aggiornamento del 2022 vede ben 592 nuclei idonei - ribadisco:
114 in più - nuclei che se tutto va bene, vedranno una possibile
assegnazione fra 7-10 anni e soltanto a quelli che si ritroveranno
ai primi 30 o 40 posti.
Non credo che potranno essere il progetto PINQUA e la
riqualificazione pianificata con il PNRR a dare delle risposte a
breve, assolutamente impossibile.
È in atto una riqualificazione che, come sapete, è partita dal
dipingere e chiudere una piazza che, ovviamente, mortifica la
viabilità del quartiere Cogne e l'unico esercizio commerciale
insistente al quartiere Cogne: il Carrefour Express, che non riesce
a scaricare le merci. È stato il Comune di Aosta a fare questa
scelta.
Tutto questo in un quadro economico e sociale che ben
conosciamo, soprattutto in queste zone dove insistono edifici e
alloggi popolari dove l'alta percentuale di assegnatari è composta
da anziani pensionati, da lavoratori stipendiati ma a livelli di
retribuzione molto bassi, da disoccupati e da inoccupati, il più
delle volte con disabili in famiglia.
Abbiamo preso atto che il Piano della povertà, che avrebbe in
qualche modo potuto darci delle indicazioni sulla situazione
effettiva, lo presenterete a marzo-aprile e questo, un po' per
ritornare sull'argomento della morosità incolpevole, abbiamo fatto
sì che quest'interpellanza, con l'auspicio che possa darvi delle
indicazioni più precise, vi faccia rivedere anche alcune posizioni;
una riflessione su come si diventa morosi: perché faccio il furbo e
nonostante il mio reddito che possa ottenere il canone e le spese,
decido di non pagare. Ebbene, in quel caso vai a cercarti un'altra
casa nel mercato privato; perché ho avuto una perdita di capacità
reddituale, come previsto dall'articolo 2 dell'allegato A della
delibera, e allora ti aiuto nei meandri delle complicazioni
indicate da quella delibera perché, attenzione, se non hai una
perdita di reddito che non è quantificata in almeno il 20% del
reddito familiare, ma è anche solo il 18%, sei fottuto, moroso e
destinato a lasciare l'alloggio.
Pensate alla "Signora Maria": è passata da 540 euro di pensione
minima a 546, quindi ha avuto un incremento di 6 euro della
pensione. Questo sensibile aumento fa sì che la signora Maria non
ha i requisiti per avere il contributo, perché è rimasta indietro
di affitti per otto mesi per morosità.
Questi sono i motivi più eclatanti, poi ci sono quelli che vanno
dal dentista e pianificano il pagamento dal dentista a piccole
rate, quindi non hanno le pezze giustificative per dimostrare che
hanno avuto delle spese in più, spese sanitarie importanti per
poter proseguire il loro percorso di vita, quindi non riescono a
documentare e non avranno il contributo per la morosità
incolpevole.
Quest'interpellanza, colleghi, nasce da un plauso certamente per
averla portata, era anni che l'aspettavano, quindi devo dare atto
all'Assessore che si era impegnato affinché alla fine del mese di
settembre arrivasse la delibera e così è stato, ma un richiamo
forte - in termini calcistici un "Cartellino giallo" - perché
questo provvedimento probabilmente andava dibattuto in Commissione,
anche se non è previsto, ma in alcuni casi, anche se non è
previsto, è opportuno dire alla Commissione, visto che di questo
argomento se n'è parlato a lungo, confrontiamoci su questo tema e
magari valutiamo insieme se ci sono - visto che siamo una Regione
autonoma - degli accorgimenti da portare rispetto a una norma che è
nazionale e non parla di edilizia residenziale pubblica ma parla di
edilizia in genere.
Io non posso che dire che la nostra volontà è quella di portare
tutta una serie di quesiti che riusciranno, in qualche modo, a
darci risposte proprio nella direzione dell'interpellanza che ci
sarà successivamente, dove andremo a chiedere un intervento serio e
sostanziale sulla legge 3 dell'edilizia residenziale pubblica.
L'Arer, siccome i morosi sono tanti, copiosi, sta suggerendo di
rilasciare il garage che costa 55 euro al mese, chiedo se tutto
questo patrimonio rilasciato non produrrà reddito, se c'è una lista
di attesa per avere i garage, i box auto, perché guardando la
deliberazione 86 del 30-12-2021 dell'ARER, vedo che i box auto da
assegnare sono circa 800, box auto e posti auto, quindi se questo
patrimonio sta fermo, forse magari sarebbe opportuno ottimizzare i
costi e metterli sul mercato.
I nostri quesiti: sono quanti nuclei hanno fatto domanda di
morosità incolpevole; quanti di questi hanno i requisiti per
rientrare nella cornice indicata dalla delibera della Giunta; un
aggiornamento, appunto, sui piani di rientro attualmente attivi,
cioè quanti piani di rientro sono stati avviati e disattesi e
quanti piani di rientro sono stati attivati nel 2022.
Mi auguro che la risposta non sia: "Abbiamo preso la norma del
Ministero e l'abbiamo
telle quelle
riportata sulla
delibera".
Presidente -
Risponde l'assessore Barmasse.
Barmasse (UV) -
La prima domanda, come ha ricordato il
consigliere Baccega, era relativa alla pregressa interpellanza
della Lega su un'estensione di questa delibera.
Come ho già avuto modo di dire in passato, la definizione di
"Moroso incolpevole" è proprio legata alla sopravvenuta
impossibilità a provvedere al pagamento del canone locativo in
ragione della perdita o della consistente riduzione della capacità
reddituale del nucleo familiare, e questo è previsto anche
dall'articolo 2 del Decreto interministeriale del Ministero delle
infrastrutture e dei Trasporti, del Ministero dell'economia e
finanze del 30 marzo 2016.
La delibera 974, tuttavia, rispetto a quanto previsto in
analoghi provvedimenti adottati in altri territori... ricordo che,
negli altri territori in Italia, nelle altre Regioni, le delibere
sono analoghe, fanno sempre riferimento a una perdita del reddito e
nella maggior parte delle Regioni italiane non interessano gli
inquilini dell'edilizia residenziale pubblica, ma coloro che sono
sul mercato privato. In questo momento abbiamo previsto una
delibera che interessa solamente gli inquilini dell'edilizia
residenziale pubblica; come avevo già avuto modo di dire sarebbe
corretto - ma oggi faccio un po' fatica a prendere degli impegni
futuri sul da farsi - estenderlo anche al mercato privato, questo
proprio per l'intrinsecità della norma.
Dicevo che la delibera 974 - rispetto a quanto previsto in
analoghi provvedimenti adottati in altri territori che prevedono
che la riduzione o la perdita della capacità reddituale debba
essere verificata nell'ultimo anno - ha previsto un allargamento
della finestra temporale nella quale la riduzione si deve essere
manifestata nei 3 anni precedenti, ricomprendendo quindi situazioni
anche più risalenti nel tempo.
Inoltre il limite che è stato ricordato relativo all'Isee e cioè
che effettivamente la proprietà di un appartamento, o altri beni
immobili, può far sì che l'Isee superi i 20 mila euro ma nella
delibera è anche previsto che ci sia la facoltà di presentare il
reddito che non deve superare i 35.000 euro quindi in parte si
ovvia anche a questa situazione.
Ciò detto, pertanto non ritengo di dover modificare la delibera
in questione, il condizionale è d'obbligo, in considerazione del
fatto che per chi si trovi in una situazione di disagio e
fragilità, caratterizzata da instabilità economica ci siano altri
strumenti.
Io non vorrei che questa delibera - è un'opinione personale -
diventi uno strumento che sia iniquo nei confronti di coloro che
hanno le stesse fragilità all'interno dell'edilizia residenziale
pubblica, ma che sono al di fuori. Come ha ricordato lei, ci sono
tanti cittadini in lista di attesa che hanno i requisiti ma che, al
momento, non possono avere l'accesso all'edilizia residenziale
pubblica. Per questi nuclei familiari, tra l'altro, preciso che il
canone locativo è già parametrato alla situazione economica del
nucleo, mentre, per quanto riguarda le spese, vi sono gli aiuti
statali e regionali implementati negli ultimi mesi a far fronte
dell'aumento dei costi energetici; come sapete, abbiamo approvato
una relazione di bilancio di altri 4 milioni proprio per poter
aiutare soprattutto i nuclei in difficoltà.
Questo non vuol dire che una delibera debba rimanere così
all'infinito, la delibera è stata approvata da poco tempo, penso
che sia anche opportuno fare un'analisi, una valutazione delle
delibere, questo va fatto - a mio avviso - su tutte le delibere,
non c'è la delibera perfetta, comunque una valutazione sull'impatto
di questa delibera vada fatta e dobbiamo dare un minimo di tempo
per cercare di capire che impatto c'è.
È ovvio che esprimo un'opinione personale in questo momento,
quindi non può essere un impegno, un'opinione personale sul fatto
che, comunque, tutte le delibere, compresa questa, vadano
rivalutate e vada valutato l'impatto che hanno avuto.
Per quanto riguarda la seconda domanda, "Quanti nuclei morosi
hanno fatto domande e hanno i requisiti per rientrare nella cornice
indicata dalla Giunta?". A oggi - dalla data di apertura di
presentazione delle domande, che ricordo essere il 19 settembre,
quindi è da poco tempo - sono state presentate 21 domande di
riconoscimento dello stato di moroso incolpevole, come di seguito
meglio specificato:
sei domande accolte dalla Commissione per le politiche abitative
del 10 ottobre 2022; una domanda esclusa dalla Commissione per le
politiche abitative del 10 ottobre 2022; tre domande in possesso
dei requisiti che verranno inserite nella prima riunione utile
della commissione per le politiche abitative;
quattro domande non in possesso dei requisiti che verranno
inserite nella prima riunione utile della Commissione per le
politiche abitative, perché comunque la Commissione per le
politiche abitative cerca di valutare in maniera il più possibile
oggettiva, caso per caso, qual è la situazione;
sette domande sospese per documentazione incompleta per le quali
è stata richiesta la relativa integrazione.
La terza domanda, "Quanti piani di rientro sono attualmente
attivi, quanti sono stati i disattesi e quanti piani di rientro
sono stati attivati nel 2022": a oggi risultano attivi 238 piani di
rientro, nel corrente anno 2022 sono stati chiusi per inadempienza
45 piani di rientro e ne sono stati sottoscritti 63.
Per quanto riguarda i box auto, "Quanti sono stati rilasciati e
se risultano facilmente riassegnabili": nel corso del 2022 sono
state rilasciate 43 autorimesse; dal primo gennaio 2022 è stato
pubblicato il nuovo bando per l'assegnazione di autorimesse, posti
auto e posti moto che consente di fare domanda in qualsiasi momento
su qualsiasi fabbricato.
Sulla base delle graduatorie - aggiornate con cadenza
quadrimestrale e pubblicate sul sito aziendale - vengono poi
assegnate tutte le autorimesse disponibili ai richiedenti.
Presidente -
Per replica, consigliere Baccega.
Baccega (FI) -
Di positivo, nella sua risposta, c'è che
la delibera può non rimanere così all'infinito. Io mi auguro che,
sulla base dei dati che vengono fuori, possa essere in qualche modo
rivista, perché la Giunta ha stanziato un milione di euro per
questo percorso e in questo momento sono state presentate solo 21
domande e le assicuro che erano tutti in attesa di presentarle,
perché, ovviamente, erano arrivate le note di rientro dei canoni
pregressi; ne sono state accolte 9 e 7 sono sospese, vuol dire che,
al limite, se entrano tutte e 16 per adesso sono 160 mila euro di
risorse che vanno destinate con un milione di finanziamento. Io non
lo so dove andremo, io ho la sensazione che - va bene che c'è un
milione, è già una cifra importante - bisogna fare in modo che
questo milione possa servire a non buttare la gente fuori di
casa.
Ribadisco un'altra cosa: la morosità incolpevole noi l'abbiamo
trovata nella legge 3 del marzo 2013 - quindi l'ha trovata lei come
l'ho trovata io - giustamente perché la morosità incolpevole era
nata a livello nazionale per tutti i casi di morosità, anche il
mercato privato, ma la regione Valle d'Aosta aveva attivato quello
che si chiamava "Contributo locazione", il bando affitti, che
ancora non è stato pubblicato e che le famiglie aspettano e, quelle
risorse che vengono destinate in primis ai proprietari morosi
possono dare delle risposte al mercato privato e, successivamente,
qualora non ci siano dei proprietari che hanno dei crediti, alle
persone, alle famiglie che sono in difficoltà.
Quindi, l'abbiamo più volte sottolineato: "Andiamo avanti con
questo bando affitti".
