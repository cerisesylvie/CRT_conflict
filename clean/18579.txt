Classificazione
INDUSTRIA


Resoconto integrale del dibattito dell'aula
Oggetto del Consiglio n. 1686 del 29 novembre 2000 - Resoconto
OGGETTO N. 1686/XI Problemi concernenti le relazioni
sindacali presso lo stabilimento "Cogne Acciai Speciali".
(Interpellanza)
Interpellanza A conoscenza della pubblica denuncia delle
Organizzazioni sindacali in merito al comportamento anti sindacale
della "Cogne acciai speciali" nei confronti delle rappresentanze
sindacali e dei lavoratori dipendenti;
A conoscenza altresì, dello stato di disagio venutosi a creare
fra i lavoratori a seguito della mancanza dei rapporti sindacali
che dovrebbero sussistere fra le parti;
Preso atto dell'arroganza e dell'unilateralità con cui la
Nazionale Cogne assume le decisioni che riguardano i propri
dipendenti;
i sottoscritti Consiglieri regionali
Interpellano
la Giunta regionale e l’Assessore competente per
sapere:
1) se è a conoscenza della situazione sindacale che si è venuta
a creare alla Nazionale Cogne di Aosta a seguito del comportamento
anti sindacale della società;
2) se, e come, intende intervenire affinché nelle sedi opportune
vengano affrontati i problemi concernenti il rispetto dei rapporti
con le organizzazioni sindacali e i diritti sindacali dei
lavoratori.
F.to: Beneforti - Curtaz - Squarzino Secondina
Presidente
La parola al Consigliere Beneforti.
Beneforti (PVA-cU)
Devo dire che, nel momento in cui si
parla con grande enfasi di concertazione, meravigliano certi
comportamenti antisindacali del patronato privato.
Le cose sono due: o la concertazione è considerata
strumentalmente la via per avere la pace sociale fuori e dentro gli
ambienti di lavoro, o per evitare il mondo del lavoro e i sindacati
di partecipare e di contare!
In questo ultimo caso vuol dire tornare ai tempi dei padroni
delle ferriere come dimostra di voler fare la Dirigenza della Cogne
Acciai Speciali, dato che in questa azienda, almeno da quanto è
stato denunciato, non esiste nessun rispetto dei diritti dei
lavoratori, del ruolo assegnato alle forze politiche e nessun
rispetto, forse, nemmeno nei confronti degli amministratori
regionali e di conseguenza nemmeno del ruolo che l'impresa è
chiamata a svolgere in campo sociale, economico e produttivo nelle
località dove essa risiede.
Con ciò non voglio affermare che la verità stia da una parte
sola, perché il comportamento della Cogne dipende anche dal ruolo
che il sindacato ha svolto, o che non ha potuto o saputo svolgere,
in questi anni data anche la crisi occupazionale che attraversa
Aosta.
Comunque un dato è certo: i diritti sindacali previsti dalle
norme di legge e dai contratti di lavoro stipulati fra le parti
devono essere rispettati e fatti rispettare. Al sindacato, alle
rappresentanze interne dei lavoratori deve essere permesso di
svolgere il ruolo che loro compete e i lavoratori nella fabbrica
devono essere liberi di esprimersi senza avere paura di essere
espulsi dall'azienda. Anche dal tenore e dai contenuti dei
comunicati emessi dalla società e pubblicati dagli organi di
informazione si comprende che purtroppo così non è. La società non
tiene affatto conto che ha anche dei doveri, e che per tutti ci
sono dei doveri e dei diritti da rispettare.
Ci rendiamo conto, e lo abbiamo dimostrato come Regione, di ciò
che rappresenta la Cogne per Aosta sul piano economico, sociale,
occupazionale, ma la società non deve approfittare del suo peso per
fare i propri comodi nei confronti dei suoi dipendenti.
Il clima di terrore e di rappresaglia denunciato dalle
organizzazioni sindacali di settore, la sfida dell'azienda che alla
fine si estende anche nei confronti della Regione, l'assurda
ipotesi di sottoscrivere un codice di comportamento fra l'azienda e
il sindacato (perché è più forte il padrone del sindacato) sono lì
a dimostrare che oggi occorre un intervento forte della Regione,
delle forze politiche nei confronti della Dirigenza della Cogne.
Oggi un intervento forte non è più rinviabile, per questo abbiamo
presentato l'interpellanza sui fatti accaduti di recente, ma che da
tempo ormai accadono. L'abbiamo presentata per conoscere come la
Regione intenda intervenire.
Ci rendiamo conto dei limiti che può avere l'intervento, ma è
tempo di contribuire a dare una svolta in un'azienda per la quale
molto è stato fatto dall'ente pubblico se è vero che questa azienda
è venuta e ha risolto dei problemi occupazionali, ma è altrettanto
vero che ha trovato da parte della Regione un'ospitalità che le ha
permesso di giungere al punto in cui oggi si trova.
Termino qui e mi riservo di intervenire dopo aver ascoltato la
risposta della Giunta.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Rispetto alla questione posta dal
Consigliere Beneforti mi limiterò a rispondere ai problemi relativi
alla Cogne Acciai Speciali, nel senso che, come posto
nell'interpellanza al punto n° 1, la situazione della nazionale
Cogne in effetti appartiene al passato, quindi sarebbe impossibile
rispondere. Ricorda tempi lontani e un'evoluzione che c'è stata,
però questo ricorda come ci sia stato un cambiamento nelle
relazioni sindacali e come il lavoro industriale rispetto ai tempi
della nazionale Cogne abbia in questa società un peso decisamente
diverso, ma questo sarebbe un tema molto più ampio e ci porterebbe
lontano dalle questioni poste nell'interpellanza.
Rispetto ad esse, ho sentito e ho incontrato le organizzazioni
sindacali, l'Associazione valdostana industriali, l'azienda e anche
l'Ispettorato del lavoro per avere un quadro generale della
situazione. Voi sapete che la IV Commissione consiliare ha sentito
il sindacato e il sottoscritto in merito alla questione per cui
elementi di conoscenza non ne mancano.
Sono emersi problemi di rapporti sindacali all'interno della
fabbrica come risulta dalle dichiarazioni del sindacato e dalla
lettera che ha inviato al Presidente della IV Commissione e ai
Capigruppo, in cui si enunciava esplicitamente come i problemi
della Cogne sono vari, ma il più grave è quello dei rapporti della
Dirigenza CAS con le proprie maestranze, cosa che ha portato anche
ad uno sciopero dei dipendenti e a una richiesta di intervento
della Magistratura.
Inoltre, non bisogna dimenticare che esiste oggi una situazione
di emergenza all'interno della fabbrica a causa della recente
alluvione, situazione che è stata aggravata nella giornata di ieri
dall'incendio che ha coinvolto il decapaggio, che ha comportato e
che comporterà ancora per alcuni periodi il ricorso alla cassa
integrazione. L'incendio di ieri ha certamente peggiorato una
situazione che aveva già degli elementi di criticità.
Da questo punto di vista la nostra opinione è che si profila la
necessità di ripristinare, con la buona volontà di tutti e a
partire dall'azienda, un clima di collaborazione per il
raggiungimento della piena efficienza produttiva; credo che
l'obiettivo prioritario in questo momento sia quello di
ripristinare l'attività ai massimi livelli, anche perché fino a
quando ci sono le fabbriche che producono, la gente ci lavora ed è
possibile affrontare le situazioni sindacali, se poi le situazioni
degenerano, discuteremo di altro, ma certo non di questo.
A proposito del possibile intervento della Giunta in questa
questione credo che qui vada definito quale debba essere il ruolo
della Giunta rispetto alle aziende industriali. L'Esecutivo
regionale deve operare per un consolidamento del settore
industriale, per un suo maggiore radicamento nella regione e per
questo deve predisporre una serie di interventi di carattere
normativo e amministrativo che definiscano una serie di politiche
industriali.
Questo si sta facendo, questo si continuerà a fare nel rispetto
del programma di maggioranza; ieri l'Assessore Agnesod accennava
nella sua relazione a quali sono gli interventi in bilancio che
affrontano queste questioni.
In sostanza il compito dell'Amministrazione regionale è quello
di creare opportunità di insediamento delle imprese, di definire
politiche industriali, di predisporre interventi e strumenti di
carattere amministrativo e normativo.
Questa Giunta ha fatto una scelta di campo chiara e precisa che
è quella di favorire la crescita occupazionale nel settore
industriale e negli altri settori produttivi. Questo è il ruolo
dell'Amministrazione regionale e questo ruolo intendiamo continuare
a svolgere.
È altrettanto vero che non è in discussione il fatto che il
Consiglio si interessi di questioni industriali, ma cosa diversa è
intervenire nella gestione delle imprese e nei rapporti fra azienda
e sindacato.
Ora, condividendo anche le preoccupazioni che sono state
espresse dal Consigliere Beneforti e ieri nell'intervento di altri
consiglieri rispetto alla situazione di tensione nei rapporti
sindacali all'interno della Cogne, tengo a ribadire che questo non
esclude, come abbiamo sempre fatto in passato e intendiamo fare
anche in futuro, che si debba operare per creare le condizioni di
dialogo fra le parti sociali ovviamente con il massimo rispetto dei
ruoli e dell'autonomia di ciascuno.
Nelle aule consiliari si affrontano questioni di prospettiva e
di politica industriale dello sviluppo socio-economico; altre sono
le sedi nelle quali si affrontano in materia specifica i confronti
sindacali: sono le sedi della trattativa diretta fra azienda e
sindacato, dell'Ispettorato del lavoro e in ultima istanza la
Magistratura.
In commissione è stato proposto che questa Giunta dovrebbe
individuare dei paletti comportamentali riguardanti la gestione
della CAS, si è parlato anche di intervento forte della Regione e
si è arrivati al punto di dire che l'Amministrazione regionale
dovrebbe subordinare l'erogazione dei finanziamenti, quali quelli
destinati ad esempio alla ricerca e alla formazione, al fatto che
l'azienda si uniformi ai comportamenti che vengono dettati dalla
Regione. Da questo punto di vista vorrei essere molto chiaro: tutto
ciò, oltre a configurarsi come un'azione assolutamente illegittima
perché i contributi vengono dati se l'azienda è nelle condizioni di
riceverli per la legittimità dell'atto e il rispetto delle norme di
legge, sarebbe anche del tutto inapplicabile e si presenterebbe
come una pesante ingerenza dell'Amministrazione regionale
nell'attività dell'impresa, comportamento che è estraneo
all'operato di questa Giunta.
Ciò non vuol dire che noi non operiamo perché ci sia un
rasserenamento del clima; ci sarà un incontro domani fra le
organizzazioni sindacali e l'azienda, ci auguriamo che questo
incontro possa contribuire alla soluzione dei problemi aperti, ma
per il bene dello stabilimento e dei suoi dipendenti occorre che ci
sia una chiara separazione di ruoli fra i compiti del sindacato, i
compiti dell'azienda, i compiti dell'Amministrazione regionale.
Direi che questo elemento di chiarezza è fondamentale per la
soluzione di questo problema.
D'altronde il Consigliere Beneforti conosce bene l'attività
sindacale, l'ha praticata e sa bene come le questioni all'interno
della fabbrica debbano essere frutto di un confronto diretto fra le
parti e come vi siano, nel momento in cui una delle parti non
rispetti le normative di legge o di contratto, le sedi opportune
per intervenire.
Per quanto riguarda questa Amministrazione seguiamo, come
abbiamo fatto in passato e come faremo in futuro, con grande
attenzione gli sviluppi di quanto sta succedendo alla Cogne
augurandoci che in un momento di ricostruzione che vede il clima di
solidarietà che si sta sviluppando all'interno della Valle prevalga
anche in questo stabilimento.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore.
So benissimo quali sono le sedi dove si può discutere anche di
rapporti sindacali: sono l'azienda, l'ispettorato, l'Associazione
dei datori di lavoro e le organizzazioni sindacali. Mi rendo anche
conto della particolarità che oggi si sta vivendo alla nazionale
Cogne, sia per l'emergenza dell'alluvione, sia per l'evento di
ieri.
Altresì mi rendo conto del ruolo che può svolgere l'ente
pubblico, in questo caso la Giunta o il Consiglio regionale, di
fronte a questi problemi; sappiamo bene qual è il ruolo in una
politica industriale della Giunta regionale; ne siamo a conoscenza
perché quella politica l'abbiamo vissuta qui dentro e fuori quando
facevamo un altro mestiere.
È giusto separare i ruoli, però vorrei far rilevare che il
problema non è solo sindacale, il problema diventa politico, come
politico lo era al momento della privatizzazione di questa azienda,
privatizzazione che fu considerata un evento storico. Non vorremmo
che oggi un evento storico lo divenisse per altri motivi, infatti
c'è da restare allibiti quando si sente parlare di stabilire un
codice di comportamento fra le parti; quando il sindacato chiede un
codice di comportamento vuol dire che siamo alla disperazione
perché vuol dire stracciare le leggi, lo statuto dei lavoratori, le
norme previste dai contratti di lavoro che stabiliscono il ruolo
che compete a ciascuna delle parti. Vuol dire rinnegare un passato
da parte dei sindacati, di lotte e sacrifici per ottenere ciò che
oggi sembra che non valga più niente.
Ho sentito ieri in Consiglio e ho letto le riflessioni del
collega Cerise sui fatti che stanno accadendo alla nazionale Cogne?
alla Cogne Acciai Speciali, mi viene detto nazionale Cogne perché
ai miei tempi si chiamava così, e devo dire che quelle riflessioni
le condivido. Forse le ho lette come le legge un ex sindacalista
che risente della sua passata formazione, ma visto quanto sta
accadendo la politica non può prendere le distanze, Assessore, ma
deve entrarci di forza per ripristinare il clima che in un ambiente
di lavoro è utile ad ambo le parti. Questo non deve essere inteso
come la volontà di politicizzare una vertenza o la gestione di una
fabbrica, ma per dimostrare di esserci come ente pubblico.
L'ente pubblico deve essere presente non solo perché l'azienda
abbia i presupposti e le possibilità per potenziarsi nel suo
interesse e nell'interesse dell'intera Comunità aostana, ma anche
per comprendere che i rapporti con la gente che ci lavora devono
essere improntati al massimo rispetto e collaborazione,
collaborazione che non deve essere a senso unico, solo da una
parte; non possiamo e non dobbiamo permettere alla società il
libero controllo di tutto e su tutto come sta pretendendo oggi.
C'è un'altra cosa che voglio dire: la Giunta non può non
esprimersi anche sui rapporti di lavoro esistenti e su ciò che
accade dentro le fabbriche se pur nel rispetto dei ruoli che ognuno
è chiamato a svolgere.
Comunque occorre che la situazione che si è venuta a creare alla
Cogne di Aosta sia tenuta sotto controllo; due sono le ragioni che
lo impongono: la debolezza della forza sindacale dei lavoratori e
delle loro organizzazioni, il libero controllo su tutto e su tutti
preteso dall'azienda che, senza fare il processo alle intenzioni,
può portare a imprevedibili sorprese. Stiamo attenti alle sorprese
che possono venire da questa presa di posizione della CAS; se
sparisce la Cogne, oltre ai 1.000 posti di lavoro sparisce anche la
nostra tradizione siderurgica e questo noi non possiamo permetterlo
agli effetti occupazionali e produttivi come pure economici e
sociali della nostra Regione.
Quindi l'invito che rivolgo alla Giunta e all'Assessore
incaricato è quello, pur nel rispetto dei ruoli, di tener conto di
una realtà che sta di fronte a noi e che non possiamo far finta che
non esista.
Lascio la parola alla Consigliera Squarzino che vuole aggiungere
qualcosa nel minuto che manca.
Presidente
La parola alla Consigliera Squarzino
Secondina.
Squarzino (PVA-cU)
Non sono affatto contenta della
risposta che ha dato l'Assessore, il quale sa bene la stima che ho
per lui, però questa volta veramente non condivido il suo
comportamento e le sue decisioni.
In commissione ero stata fra le persone che avevano fatto
proprie le proposte emerse dai sindacati, ed in particolare la
richiesta al Governo regionale di individuare dei paletti
comportamentali da parte dell'Azienda.
Qui ci sono due elementi di cui tener conto, Assessore; intanto
dobbiamo considerare che le imprese che arrivano a insediarsi in
Valle a volte hanno una cultura industriale diversa dalla nostra e
non possiamo ignorarlo. Su questa cultura industriale, sul rispetto
che l'imprenditore deve avere nei confronti delle norme
contrattuali e dei diritti dei lavoratori, su questo punto dobbiamo
essere molto fermi e il Governo regionale ha questo compito.
Ricordo anche che noi facciamo parte dell'Europa e in Europa i
diritti dei lavoratori sono presenti in modo forte e ripresi anche
dalla Carta europea. Ora questi diritti vanno sicuramente fatti
rispettare e il Governo regionale non deve demandare alla
Magistratura il compito eventualmente di intervenire.
Il Governo regionale, nel momento in cui contratta con le varie
aziende l'insediamento in regione, deve anche verificare che ci sia
la volontà di rispettare le norme contrattuali e i diritti dei
lavoratori. Se non si fa questo, si viene meno a uno dei compiti
della politica.
