Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2954 del 19 settembre 2007 - Resoconto
OGGETTO N. 2954/XII - Rispetto dei requisiti nella scelta del
Direttore dell'Agenzia per le erogazioni in agricoltura.
(Interrogazione)
Interrogazione
Vista la deliberazione della Giunta regionale n. 2392 del 31
agosto u.s.: "Designazione della Sig.ra Luciana Casagrande quale
Direttore dell'Agenzia regionale per le erogazioni in agricoltura
della Regione Autonoma Valle d'Aosta/Vallée d'Aoste (AREA VDA), con
sede in Saint-Christophe per il periodo 3 settembre 2007 - 14
settembre 2008";
Richiamata la legge regionale 26 aprile 2007, n. 7:
"Istituzione dell'Agenzia regionale per le erogazioni in
agricoltura della Regione Autonoma Valle d'Aosta/Vallée d'Aoste
(AREA VDA)", che prevede all'articolo 3 che il Direttore sia
nominato dalla Giunta regionale tra soggetti appartenenti alla
qualifica unica dirigenziale dell'Amministrazione regionale o di
altri Enti del comparto unico regionale o, se esterni, tra soggetti
in possesso dei requisiti di cui all'art. 16 comma 2 della L.R.
45/95, e cioè del diploma di laurea;
Constatato che il soggetto prescelto per l'incarico di
Direttore non appartiene alla qualifica unica dirigenziale
dell'Amministrazione regionale o di altri Enti del comparto unico
né è in possesso di un diploma di laurea;
i sottoscritti Consiglieri regionali
Interrogano
il Presidente della Regione per conoscere:
1) i motivi per cui la Giunta regionale non abbia ottemperato
al dettato della L.R. n. 7/07 in merito ai requisiti necessari per
la nomina a Direttore dell'AREA VDA;
2) per quali motivi nella delibera di Giunta risultino citati
presenti il Presidente della Regione e gli Assessori Fosson,
Isabellon e Marguerettaz, che hanno approvato la delibera, mentre
gli Assessori Cerise, La Torre e Pastoret siano dichiarati assenti
giustificati, mentre non ci sono indicazioni sulla presenza
dell'Assessore Viérin;
3) se la deliberazione, con solo quattro voti favorevoli
sugli otto membri della Giunta, sia da considerarsi valida;
4) se siano stati acquisiti pareri legali che abbiano
avvallato la possibilità di non rispettare il dettato della legge
sull'AREA VDA, recentemente approvata dal Consiglio
regionale.
F.to: Sandri - Bortot
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Innanzitutto occorre fare il punto della
situazione per quel che riguarda l'organizzazione del nostro
Assessorato in merito a questa fase di transizione. Stiamo
negoziando con la CE il Piano di sviluppo rurale 2007-2013, siamo
in una fase di negoziazione, abbiamo già avuto comunicazione che il
piano è considerato ricevibile, stiamo predisponendo delle risposte
a una serie di osservazioni che sono state fatte, con l'obiettivo
di avere nei tempi più rapidi possibili questa approvazione per
andare a regime con la nuova programmazione. Nel frattempo si sta
lavorando, l'Agenzia regionale per le erogazioni in agricoltura
della Regione e la cosiddetta "area VDA" si sta strutturando, siamo
in una fase di insediamento, avvio e strutturazione dell'agenzia
stessa e qui va a collocarsi anche la nomina che in questa
interrogazione viene presa in considerazione.
Risponderò ai punti che sono stati evidenziati come quesiti. In
merito al primo punto, la Giunta ha nominato la Sig.ra Luciana
Casagrande, già Dirigente dell'Assessorato del bilancio e delle
finanze, quale Direttore dell'Agenzia regionale per le erogazioni
in agricoltura a motivo della comprovata esperienza e competenza in
materia di organizzazione ed amministrazione, requisiti ritenuti
prioritari nella fase, come dicevo prima, in cui ci troviamo di
insediamento, avvio e strutturazione dell'agenzia. In tale ottica
l'incarico è stato previsto con durata a termine, ossia fino al 14
settembre 2008; così operando la Giunta ha ottemperato a quanto
dettato dalla legge istitutiva dell'agenzia.
In merito al secondo quesito, riguardante le presenze in Giunta,
si può comunicare - questo viene evidenziato anche dalla
documentazione che gli interroganti hanno in loro possesso - che
gli Assessori Cerise, La Torre e Pastoret risultavano assenti
giustificati all'intera seduta di Giunta svoltasi il 31 agosto
2007. Ricordo che nella fase estiva è normale - basta vedere in
tutte le Giunte - che vi siano delle assenze legate al fatto che a
turno si fanno anche dei brevi periodi di vacanza, in quanto la
Giunta, salvo la settimana di Ferragosto, si è sempre riunita.
Detta assenza veniva evidenziata nel frontespizio di tutti gli atti
deliberativi assunti dall'Esecutivo nella riunione di cui sopra.
Sulla deliberazione n. 2392 approvata nella medesima riunione,
concernente la designazione del Direttore area VDA, risulta altresì
l'assenza dell'Assessore Viérin Laurent, annotata dal Segretario di
Giunta e risultante anche dal relativo processo verbale. Il
frontespizio della suddetta deliberazione, che riporta i nominativi
dei partecipanti alla trattazione ed approvazione dell'atto, non
contempla pertanto correttamente il nominativo in questione.
Terzo punto: "se la deliberazione ha validità", qui si rileva
che, relativamente al punto n. 3 dell'interrogazione, si può far
presente che la legge regionale n. 66/1979 e successive
modificazioni prevede all'articolo 3 il "quorum" di validità delle
sedute: almeno la metà dei componenti dell'organo. Le decisioni
vengono poi regolarmente assunte quando riportano il voto
favorevole della maggioranza assoluta dei presenti.
Arriviamo al quesito n. 4: "se siano stati acquisiti pareri
legali". Confermo che sono stati acquisiti pareri legali, in
particolare vorrei evidenziare che è stato acquisito il parere del
Prof. Avv. Gallo, ordinario di diritto amministrativo
all'Università di Torino, che conferma il possesso dei requisiti
previsti dalla legge n. 7/2007 da parte della Sig.ra
Casagrande.
Président
- La parole au Conseiller Sandri.
Sandri (GV-DS-PSE)
- Non siamo soddisfatti della risposta
dell'Assessore Isabellon e, secondo me, siamo al limite della
correttezza istituzionale, perché la legge è legge anche per lei,
collega Isabellon! La legge n. 7/2007 dice all'articolo 3:
"
Sono organi dell'Agenzia il direttore e il collegio dei revisori.
Il direttore è nominato con deliberazione della Giunta regionale
tra soggetti dotati di comprovata esperienza..."
-
e fin
qui ci siamo -
"... e competenza in materia di organizzazione ed
amministrazione appartenenti alla qualifica unica dirigenziale
dell'Amministrazione regionale o di altri enti del comparto unico
o, se esterni, in possesso dei requisiti di cui all'articolo 16,
comma 2, della l.r. 45/1995..."
. La legge n. 45/1995
all'articolo 16, comma 2, dice coloro che siano
"in possesso del
diploma di laurea e che abbiano compiuto 5 anni di servizio
effettivo nella qualifica..."
,
oppure comunque con altri
requisiti, ma sempre in possesso del richiesto diploma di laurea.
Qui il diploma di laurea non c'è; non c'è l'appartenenza a una
qualifica dirigenziale, in quanto, essendo pensionata, è una
cittadina come qualunque altro cittadino, quindi avete nominato una
persona che per la vostra legge non può essere nominata. È un po'
come il caso dell'IVAT: non si può nominare uno che non ha le
caratteristiche previste dalla legge, per cui il Presidente
dell'IVAT lo fa uno che ha certe caratteristiche e non altre.
Quando si tratta di "Stella Alpina" si usa un certo metodo;
quando si tratta di qualcun altro, si usano dei metodi diversi, si
va a cercare il parere del Prof. Gallo, ma la legge è chiara, voi
avete violato la legge perché avete dato un incarico a una persona
che non poteva averlo! E questa cosa è dimostrata anche dalla
deliberazione: non si è mai vista una deliberazione in cui nel
frontespizio compaiono Presidente Caveri, Antonio Fosson, Giuseppe
Isabellon, Marguerettaz presenti, si fa menzione che gli Assessori
Alberto Cerise, La Torre e Pastoret sono assenti giustificati... è
scomparso un Assessore, ripeto: è scomparso un Assessore da questa
deliberazione! Perché? Per poter dire poi dentro - e anche qui ci
si chiede come sia redatta la parte rogatoria di queste
deliberazioni -: "su proposta dell'Assessore Isabellon ad unanimità
di voti favorevoli", ma per forza, sono rimasti in 4! Questa allora
è una deliberazione che voi sapevate benissimo che era scorretta,
l'avete portata avanti 3-4 riunioni di Giunta, dopodiché si è
arrivati ad una forzatura. È questa la dimostrazione che in tale
Valle non si rispetta più la legge, ma si rispettano i "diktat" di
qualcuno che sta fuori da questo Consiglio e che vi fa fare quello
che vuole lui! E lei è il primo ad essere il più obbediente ed
ossequiente in questo senso! Ma non si va da nessuna parte violando
la legge e, fra l'altro, proprio perché è stato acquisito un parere
legale, le chiederei di poterlo trasmettere al sottoscritto per
poter fare le valutazioni del caso, perché trovo sia assolutamente
sconveniente che la Giunta regionale vada al di là dei parametri
del Consiglio! Non è un caso gravissimo ovviamente, ma, nel momento
in cui la legge, anche solo per una parte viene violata, si
autorizza a violarla per qualunque cosa. Qui significa andare al di
là del patto istituzionale, voi siete a rischio di violare questo
patto istituzionale, per cui vi prego non solo di consegnarci tali
note legali per poterle valutare, ma ritirate questa deliberazione,
questa scelta, perché veramente non ha nessun senso democratico,
nessun senso istituzionale!
