Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 805 del 21 ottobre 2009 - Resoconto
OGGETTO N. 805/XIII - Interpellanza: "Programma operativo dei
lavori di ristrutturazione della piscina coperta di Aosta".
Interpellanza
Preso atto dell'accresciuta richiesta di spazi dove praticare
le attività natatorie, esigenza manifestata dalle società sportive,
dagli operatori turistici e dagli utenti;
Ricordato che dallo studio predisposto da un professionista
nel 2006 sulle criticità presenti nella piscina coperta di Aosta di
proprietà regionale "è emerso che le strutture portanti in
calcestruzzo, gli impianti e alcune opere di completamento
necessitano di importanti interventi di ristrutturazione che
possono essere rimandati solo a breve termine e che potranno
comportare significativi periodi di disagio per le utenze" (dalla
risposta ad una interpellanza dell'Assessore Aurelio Marguerettaz
nella seduta del 24 settembre 2008);
Ricordato ancora che in quell'occasione, da parte
dell'Assessore, è stata avanzata l'ipotesi di realizzare una
piscina coperta attigua a quella esistente prospettando un
programma operativo distinto in tre fasi successive;
il sottoscritto Consigliere regionale
Interpella
l'Assessore competente per conoscere:
1) se quelle ipotesi di lavoro si sono consolidate e se è già
stato sviluppato un piano operativo;
2) se ritiene fattibile ed utile un confronto in commissione
consiliare sul programma operativo dei lavori.
F.to: Rigo
Président
- La parole au Conseiller Rigo.
Rigo (PD)
- Grazie, Presidente.
Credo che innanzitutto sia doverosa una considerazione. La
piscina coperta regionale di Aosta è un impianto che ha ormai più
di 30 anni di vita, è in funzione dal 1978, ed è evidente che tutti
gli edifici di quell'età hanno bisogno di continui e costanti
interventi di manutenzione ordinaria e straordinaria. Con il
passare degli anni gli interventi di manutenzione sicuramente
aumenteranno e non è detto che siano sufficienti a garantire piena
efficienza. Ecco perché dallo studio commissionato
dall'Amministrazione regionale è emersa la necessità di una
completa e profonda ristrutturazione della struttura. Proprio per
questo - se ho capito bene, ma si tratta oggi di capire meglio - il
documento di programmazione dei lavori pubblici contiene
nell'allegato "Lavori di realizzazione della nuova piscina
regionale coperta in comune di Aosta" una previsione di spesa di 7
milioni di euro; intervento che, non essendo previsto in sede di
approvazione del programma 2009-2011, non avrà ricadute immediate
sul triennio di riferimento, quindi è una memoria.
In risposta ad un'interpellanza, l'Assessore Marguerettaz ha
informato l'Assemblea che era stato affidato un incarico di
progettazione per i lavori di ampliamento dell'attuale piscina
coperta, ma le necessità da una parte, di aumentare gli spazi acqua
e dall'altra, di continuità di esercizio dell'attività stessa,
hanno consigliato la realizzazione di una piscina attigua a quella
esistente.
L'idea quindi dell'Assessorato competente - anche qui, se non ho
capito male, e l'interpellanza di oggi vuole fare chiarezza prima
di tutto a noi - è quella di costruire a fianco dell'attuale
struttura una nuova piscina nell'area sul lato ovest fra il campo
di rugby e l'asse autostradale. Una nuova struttura che, una volta
entrata in servizio, garantirebbe la completa e robusta
ristrutturazione di quella esistente, senza interrompere il
servizio al pubblico e agli atleti. Credo questa un'ottima idea, a
mio avviso è un'idea interessante perché soddisfa esigenze e
necessità diverse. La programmazione della nuova piscina, se questo
è l'indirizzo, dovrebbe però essere impostata fin dall'inizio non
solo come integrazione con l'impianto sportivo esistente, ma come
occasione anche di valorizzazione e riqualificazione dell'intero
complesso che verrà poi a nascere in senso urbanistico, ambientale
e penso ai problemi energetici, penso al teleriscaldamento e,
ovviamente, ai problemi sociali (ne abbiamo parlato poc'anzi).
L'interpellanza mi porta, qui, anche a fare una considerazione
di ordine più generale: perché non cogliere questa occasione per
ripensare ad una valorizzazione di tutta la zona sportiva di
Tzamberlet? In questi anni i lavori fatti, il Palaindoor prima di
tutto, la piscina scoperta del comune di Aosta, una buona
ristrutturazione, l'area polivalente, il campo da rugby e le
tribune nuove, quelli che sono in corso, i campi da tennis, la
palestra di roccia, quindi in questi anni sono stati tanti, così
come le risorse impegnate dalla Regione e dal Comune di Aosta.
L'investimento complessivo però appare incompiuto e non mi
riferisco solo all'articolo pubblicato la scorsa settimana da La
Vallée Notizie, relativo al cimitero di veicoli depositato nel
parcheggio di fronte al Palaindoor; domani, in quella stessa zona,
sorgerà la scuola polmone con i suoi problemi di viabilità e di
parcheggio. Ed allora perché non provare ad armonizzarli in un
piano complessivo. Pensare cioè al futuro di quella zona sportiva,
capace di valorizzare non solo il singolo impianto sportivo,
ristrutturato, messo a norma o addirittura nuovo, ma l'intero polo
per quanto riguarda i parcheggi, gli accessi, la viabilità
complessiva, la fruizione complessiva, il passeggio anche degli
sportivi, degli atleti, delle persone. E pensare anche ovviamente,
nella progettazione, alla futura gestione, ad un'equilibrata
gestione finanziaria di un polo sportivo, non solo di una singola
struttura, che non può e non deve necessariamente essere un costo
esorbitante solo per i bilanci pubblici. Forse queste sono
fantasie, ma credo che le risorse finanziarie che cominciano a
mancare, risorse che non sono nostre, noi le abbiamo in prestito
dai nostri figli.
Nell'interpellanza chiediamo quindi all'Assessore, al Governo di
conoscere a che punto è la progettazione, l'idea per quanto
riguarda la nuova piscina, la piscina coperta di Aosta, e se di
questo è possibile discuterne in commissione per dare modo a tutti
i gruppi consiliari di poter portare il loro contributo.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Rispondo con delle considerazioni che
abbiamo condiviso, come ha ricordato il collega Rigo, con la
direzione opere edili, perché gli argomenti sono...
(interruzione del Consigliere Rigo, fuori microfono)
...esatto, con combinato disposto. Semplicemente per
ripercorrere brevemente, bisogna premettere che a seguito dello
studio citato nelle premesse dell'interpellanza, la Regione ha già
provveduto all'esecuzione di alcuni interventi ritenuti
particolarmente urgenti, quali il risanamento dei pilastri del
piano interrato, la sostituzione integrale dei lucernari (si
ricorderà la collega Fontana che mi ha fatto delle interrogazioni
su questo tema, che erano assolutamente condivisibili), il
rifacimento dell'impianto di trattamento acqua e la sostituzione
della vetrata lato nord. Vedete, già importanti interventi che
evidenziano la situazione di uno stabile che ha l'età indicata dal
collega Rigo, quindi questo sicuramente oggi consente di avere una
situazione migliore di prima, ma non una nuova piscina! Detti
interventi, in particolare quello riguardante il risanamento dei
pilastri, si sono resi necessari al fine di porre rimedio alle
problematiche di sicurezza che detto studio indicava come più
urgenti problematiche, che hanno trovato soluzione mediante
interventi che hanno di fatto determinato un ringiovanimento della
struttura, realizzatosi con contenute interruzioni del servizio.
Perché c'è l'altro aspetto: non è che ci sono sei piscine, ce n'è
una, quindi se facciamo degli interventi la piscina chiude e
dovrete dare atto che sono stati fatti senza interruzioni così
significative. Rimane tuttavia ferma l'esigenza nei prossimi anni
di pervenire alla realizzazione di ulteriori interventi che - come
correttamente viene osservato nell'interpellanza dal Consigliere
Rigo - determineranno inevitabilmente una chiusura prolungata
dell'impianto attuale.
Al fine di contenere per quanto possibile i tempi di chiusura
dell'impianto, durante gli ulteriori lavori di ristrutturazione e
manutenzione straordinaria e, nel contempo, di ampliare la
disponibilità di spazi-acqua presso il complesso di Aosta, i
competenti uffici dell'Assessorato delle opere pubbliche, d'intesa
con gli uffici del turismo, hanno elaborato un'ipotesi di
intervento suddivisa in tre fasi, e più precisamente:
- realizzazione di un nuovo spazio dedicato al nuoto in zona
attigua al complesso attuale (conclusione dei lavori di
realizzazione di questo polmone in grado di mantenere una
sufficiente offerta di spazi da dedicare al nuoto durante i lavori
di ristrutturazione dell'attuale impianto);
- avvio dei lavori presso l'impianto principale (a conclusione
dei lavori di ristrutturazione dell'impianto principale);
- accorpamento e collegamento dei due impianti, cioè avere una
situazione che è una situazione interessante sia dal punto di vista
dell'offerta, sia dal punto di vista della tempistica.
Per quanto concerne la prima fase, si stanno vagliando alcune
possibili soluzioni: la collocazione del nuovo impianto, le aree
interessate teoricamente si collocano sui lati nord, ovest ed est
dell'impianto principale, cioè possiamo andarlo a collocare o dalla
parte del campo da rugby o là; le caratteristiche dimensionali
costruttive del nuovo impianto. In particolare, con riferimento al
secondo aspetto, anche a seguito di incontri avuti con esponenti
del mondo sportivo regionale, che abbiamo avuto modo di
condividere, Federazione nuoto e associazioni sportive regionali,
sono in corso approfondimenti, verifiche sulle caratteristiche e
sulle funzionalità, sopralluogo presso altri impianti esistenti (lì
c'è un problema di batterie, per sapere quando si fanno le gare...
quante corsie... oggi meno di sei corsie probabilmente è sciocco
perché non si può fare un'attività interessante; fra l'altro, su
questo dominio abbiamo anche delle persone che hanno dei risultati
interessanti, quindi abbiamo anche dei risultati) riguardanti la
possibilità di prevedere la creazione di una struttura
relativamente leggera, ma nel contempo funzionale, non comportante
opere edilizie di particolare importanza, al fine di limitare
l'entità di investimenti necessari e di ridurre i tempi di
realizzazione, cioè realizzare questo polmone con una formula
essenziale, senza concedere degli ampi spazi ad arricchimenti
magari molto costosi.
Si ritiene che entro la fine dell'anno, un mese o due, i
competenti uffici saranno in grado di formulare una relazione
preliminare, che dia conto degli esiti e delle verifiche suddette,
sulla quale ritengo potrà essere interessante trovarsi in
commissione. Quindi, descritta la situazione, faremo gli
approfondimenti; quando avremo questi dati, con il collega dei
lavori pubblici potremo venire in commissione e fare un confronto
che tenga conto anche delle esigenze del mondo sportivo e delle
federazioni che sicuramente possono dare un contributo
corretto.
Président
- La parole au Conseiller Rigo.
Rigo (PD)
- Sono condivisibili, almeno per me, le linee
di indirizzo illustrate dall'Assessore. Come ha ben osservato, non
si possono in questa sede approfondire le particolari progettazioni
architettoniche o i particolari rispetto a questo nuovo spazio
natatorio.
Sono convinto che la commissione potrebbe essere in questo caso
la sede più opportuna, come potrebbe essere importante dedicarla ad
un approfondimento rispetto al tema più generale a cui avevo
accennato poc'anzi: quello di una qualità urbanistica, qualità
ambientale di tutta quella zona. Ne vale la pena, perché gli
investimenti sono stati tanti e la fruizione anche, sono tante le
persone che fruiscono di questi servizi; una particolare attenzione
da parte dell'Amministrazione dovrebbe essere posta. Grazie.
Président
- Le point 15 on le discutera avec le point 19,
s'agissant du même argument. Merci.
