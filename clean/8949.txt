Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3470 del 3 febbraio 1988 - Resoconto
OGGETTO N. 3470/VIII - STATO ATTUATIVO DELLA LEGGE REGIONALE
RECANTE L'ISTITUZIONE DELL'ANAGRAFE DEI CANI.
(Interrogazione).
PRESIDENTE
: Do lettura dell'interrogazione in oggetto,
presentata dal Consigliere Torrione.
INTERROGAZIONE
La legge regionale 7 luglio 1987, n. 53 ha istituito
l'anagrafe dei cani e dettato norme per la loro tutela.
Ora a distanza di oltre sei mesi tale normativa appare del
tutto disattesa per cui il sottoscritto Consigliere
regionale
INTERROGA
l'Assessore competente per conoscere lo stato attuativo della
legge citata in premessa.
PRESIDENTE
: Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
La legge è stata approvata nel mese di
luglio dello scorso anno ed è entrata in vigore il 15 agosto. Fin
dal 31 luglio l'Assessorato aveva inviato una lettera all'U.S.L.
per avvisarla dell'entrata in vigore della legge e per invitarla ad
attivare i servizi necessari.
Ci sono stati degli incontri tra l'U.S. L. ed il centro dati
della Regione per scegliere l'apparecchiatura necessaria alla
gestione dei nuovi dati. L'U.S.L. ha trovato, in Piemonte, un
programma utilizzabile anche in Valle d'Aosta e l'Assessorato ha
avviato un'indagine presso i vari Comuni per avere a disposizione i
dati, sui circa 10.000 cani, da inserire nell'anagrafe
computerizzata. L'Amministrazione regionale ha, quindi, provveduto
all'acquisto di un elaboratore M 24 e l'U.S.L. sta acquistando i
programmi che, si spera, possano essere ritenuti validi anche per
la Valle d'Aosta.
La maggiore difficoltà è stata riscontrata nella disponibilità
del personale veterinario, perché, immediatamente dopo il 15
agosto, data di entrata in vigore di questa legge, ed esattamente
il 1° settembre, ha avuto inizio anche la campagna per il
risanamento del bestiame che è terminata il 31 dicembre 1987 e che,
per i veterinari, ha avuto, ovviamente, maggiore importanza
rispetto all'anagrafe dei cani.
Il responsabile del servizio dell'U.S.L. mi ha detto che stanno
già concordando gli orari ambulatoriali dei veterinari, per i
diversi Comuni, per attuare il tatuaggio dei cani. L'U.S.L. ha
predisposto le schede per la rilevazione dei dati e sta acquistando
i termografi per il tatuaggio.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Non posso certamente dichiararmi
soddisfatto di questa risposta, perché non è stato fatto
assolutamente niente e la legge è ancora inoperante.
Abbiamo fatto solo un'indagine che ci ha permesso di scoprire
che in Valle d'Aosta ci sono 10.000 cani. Abbiamo acquistato le
apparecchiature, ma non è stato tatuato neanche un cane. Non dico
di più, caro Assessore! Da tutto ciò si ricava la netta impressione
che l'U.S. L. funzioni come tutti i servizi che le sono collegati:
prima non riusciva a provvedere ai cristiani, ma adesso non riesce
a provvedere neppure ai cani! Non dico altro!
