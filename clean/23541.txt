Classificazione
ASSISTENZA SANITARIA E OSPEDALIERA



Oggetto del Consiglio n. 2635 del 5 aprile 2007 - Resoconto
OGGETTO N. 2635/XII - Ritiro della mozione: "Attivazione di
parcheggio gratuito per svolgenti attività di assistenza a persone
degenti nelle strutture ospedaliere".
Mozione
Verificato che molte volte familiari, parenti e amici
svolgono nei confronti di persone ricoverate per periodi prolungati
nel presidio ospedaliero di viale Ginevra una funzione
assistenziale complementare a quella svolta dal personale di
assistenza ospedaliera;
Rilevato che queste persone che svolgono gratuitamente questa
funzione di rilievo sociale non indifferente, devono sostenere le
spese per la sosta della propria auto nel parcheggio
antistante;
Ricordato che gli iscritti all'AVIS Valle d'Aosta che si
recano periodicamente a donare il proprio sangue hanno giustamente
il parcheggio gratuito;
Atteso che le attività di assistenza a persone ricoverate per
periodi prolungati possono essere paragonate a quelle dei donatori
di sangue;
Impegnano
Il Governo regionale ad attivarsi affinché siano studiate
forme per consentire il parcheggio gratuito a tutti coloro che
assistono malati ricoverati per periodi prolungati.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Credo che la cosa ci porti via solo un
minuto, nel senso che riguarda le persone - abbiamo già avuto un
"pourparler" con l'Assessore - che assistono ammalati che
permangono parecchi mesi in Ospedale e il fatto che sono soggetti
per lunghe ore, durante le 24 ore... per un periodo settimanale
anche prolungato al pagamento del ticket per il parcheggio.
Bisognerebbe, dato che in parte integrano il lavoro dei dipendenti
dell'Ospedale, almeno alleviarli di questo balzello.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto dobbiamo pensare che la funzione
assistenziale complementare di parenti e amici è sempre più
ridotta, soprattutto di giorno, e di notte il parcheggio non si
paga, così anche i ricoveri, essendo un ospedale per acuti, sono
sempre meno lunghi e invece i ricoveri più prolungati sono al
Beauregard, dove il parcheggio non si paga.
Il collega Venturella però già l'altra volta mi aveva fatto
presente la necessità di riservare dei parcheggi ai malati che
fanno la chemioterapia e questo era corretto. Ci siamo mossi,
abbiamo scritto una lettera al Comune, il Comune ha risposto che
non può dedicarci dei parcheggi sull'ala di Viale Chaligne, come
avevamo chiesto. Stiamo prevedendo un piano di parcheggi
all'interno dell'Ospedale, perché attualmente chi entra, fa un
segnale alla persona incaricata del funzionamento della sbarra.
Stiamo facendo un'analisi dei posti disponibili, di chi può entrare
e soprattutto una richiesta dei bisogni alle caposala, in modo che,
laddove vi sia un paziente che ha necessità, abbia un "pass".
Stiamo preparando il piano parcheggi, se lei ha pazienza, nel giro
di poco tempo lo presenteremo.
Presidente
- La parola al Consigliere Bortot.
Bortot (Arc-VA)
- Prendo atto dell'impegno dell'Assessore
e ritiro la mozione.
Presidente
- La mozione di cui al punto n. 48 è
ritirata.
Il Consiglio prende atto, concordando.
