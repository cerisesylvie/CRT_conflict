Classificazione
ENERGIA
Energia idroelettrica



Oggetto del Consiglio n. 1249 del 9 febbraio 2022 - Resoconto
OGGETTO N. 1249/XVI - Interpellanza: "Ipotesi di recepimento
nel nostro ordinamento dei principi definiti dalla legge regionale
21/2021 della Regione autonoma Friuli Venezia Giulia in materia di
assegnazione delle concessioni di grandi derivazioni d'acqua a uso
idroelettrico".
Bertin (Presidente) -
Punto n. 25. Illustra
l'interpellanza il consigliere Aggravi.
Aggravi (LEGA VDA) -
L'interpellanza fa riferimento alla
legge n. 21/2021 della Regione autonoma Friuli Venezia Giulia che è
rubricata: "Disciplina dell'assegnazione delle concessioni di
grandi derivazioni d'acqua a uso idroelettrico" e fa anche
riferimento al dibattito che, a seguito della legge, e in
particolare della relativa deliberazione, c'è stato in seno agli
organi regionali deputati della Regione Friuli. All'interno della
norma ci sono dei passaggi all'articolo 25, nella parte
transitoria, che sono di particolare interesse per la finalità
dell'interpellanza e sono in particolare tre: il primo prevede che
il concessionario di grandi derivazioni d'acqua a uso
idroelettrico, laddove ci siano concessioni già scadute alla data
di entrata in vigore della legge o in scadenza in data anteriore al
31 luglio 2024, prosegua per conto della Regione all'esercizio
delle derivazioni delle opere e degli impianti oltre la scadenza
della concessione per il tempo necessario al completamento delle
procedure di assegnazione - è un principio che, tra l'altro,
avevamo già sottolineato quando abbiamo fatto altri interventi
sulla materia idroelettrica per quelle situazioni in particolare
legate a casa nostra in cui ci sono già delle concessioni scadute o
in scadenza - l'altro l'aspetto di interesse è il fatto che i
concessionari, fino al completamento delle procedure di
assegnazione delle concessioni, sono tenuti a versare oltre al
canone determinato dal provvedimento di concessione, anche un
canone aggiuntivo pari a 40 euro/kW per l'esercizio degli impianti;
in ultimo il fatto che questo canone sia destinato nella misura del
100 percento alle Comunità di montagna e ai Comuni i cui territori
sono interessati dalle grandi derivazioni. L'interpellanza come
primo punto prevede quali sono gli aggiornamenti degni di nota in
merito alle interlocuzioni con l'Amministrazione centrale
sull'elaborazione del testo finale della norma di attuazione, una
materia che, come lei diceva, ha avuto in parte risposta con
l'iniziativa del collega Rollandin e a questo punto io una
considerazione che mi sento di fare a fronte della risposta
ricevuta è che - probabilmente è una conferma ulteriore ma
repetita
a volte
iuvant
- il principio comunque della
concorrenza e della gara viene mantenuto all'interno della bozza di
norma di attuazione: questo lo dico perché in passato ci sono state
delle affermazioni diverse in quest'aula e non solo. Questo è
importante capirlo anche in prospettiva di quello che bisognerà o
si dovrà fare. A fronte di questo, visto che lei l'ha citato, ne
approfitto se può dircelo, ha parlato anche dell'interlocuzione che
ha avuto anche riguardo alla Madia, volevo capire, sempre se può
dircelo, se queste interlocuzioni hanno riguardato quelle parti
della Madia utili e propedeutiche alle società idroelettriche: dico
società al plurale in modo tale che rispettiamo i requisiti europei
di concorrenza e di pari trattamento delle società operanti in un
mercato che è regolamentato ma concorrenziale.
Seconda domanda è: "se i principi che ho citato precedentemente
della legge del Friuli possano essere recepiti anche nell'ambito
della futura legge regionale valdostana in argomento". La Valle non
ha legiferato sulla materia delle concessioni perché si è ritenuto
- questo ci è già stato detto in più occasioni - che il passaggio
dovesse essere per il tramite della norma di attuazione, io
personalmente - così mi prendo le responsabilità personali e non
coinvolgo anche il mio gruppo o altri gruppi - l'ho già detto alla
scorsa legislatura, forse era il caso che una legge si facesse
perché è uno strumento flessibile, la norma di attuazione è rigida,
dove ci sta il più ci sta il meno, forse poteva essere il caso di
fare una legge che ci permettesse comunque di tenere aperte tutte
le strade, poi forse questo è un
modus operandi
che io ho
per deformazione ma questa è una mia opinione.
Capire quindi se questi principi possono essere contenuti
all'interno della futura legge e se, sulla scorta del caso
friulano, sia intenzione definire nell'ambito della gestione delle
future gare di assegnazione delle concessioni idroelettriche,
misure di gratuità o vantaggio per interesse pubblico a favore
degli Enti locali su cui insistono impianti di produzione di
energia idroelettrica. Questo è un principio che si ispira alle
norme transitorie della legge del Friuli laddove si riconosce quel
canone aggiuntivo alle realtà su cui insistono gli impianti. Dico
questo perché, al di là della ricchezza che portano questi impianti
- e a noi ancora di più perché siamo nello stesso momento azionisti
del principale operatore idroelettrico valdostano -, dobbiamo
ricordare che ci sono comunque anche delle ricadute e degli effetti
sulle comunità locali, in particolare sugli Enti locali di
riferimento, per la realizzazione di impianti che comunque hanno un
impatto significativo sulla morfologia e sul territorio dell'Ente
locale di riferimento, questo lo direi in senso lato riguardo a
tutte le fonti di energia, non soltanto quelle idroelettriche. Qui
lo dico perché sembra che a volte gli impianti solari ed eolici
questo non lo generino, invece sappiamo benissimo che se ci sono
impianti che hanno o che devono avere una significativa produzione,
ovviamente tutte queste realtà hanno un impatto sul territorio e
quindi in una sorta di restituzione... anzi non uso "restituzione"
perché è già stato usato in quest'aula con la
restitution
ma
diciamo una sorta di risarcimento alle comunità per gli effetti di
questi impianti, può essere, secondo me, un elemento importante non
soltanto per quello che riguarda la realizzazione dei bandi ma
anche in prospettiva a quella che può essere già a livello di legge
regionale di riferimento. Dico anche questo perché potrebbe essere
una fonte di entrata per l'Ente locale che ci può permettere di
fare delle considerazioni laddove andremo poi anche a valutare - lo
spero prima o poi in maniera organica - anche una revisione della
finanza derivata che dalla Regione va agli Enti locali, perché
comunque sono delle risorse che vengono date a Comuni o Comunità
montane.
Presidente
- Risponde il Presidente della Regione, ne ha
facoltà.
Lavevaz (UV) -
Torniamo sul tema, come anticipato prima,
e di fatto la prima domanda dell'interpellanza si rifà - quindi mi
rifaccio anche nella risposta - a quanto già precedentemente detto
relativamente alla risposta dell'interpellanza o interrogazione -
adesso non ricordo più - del collega Rollandin.
Per quanto riguarda invece la seconda domanda, intanto va
precisato che la legge è del 2020 e non del 2021, almeno così mi
risulta, è la n. 21/2020, che è una legge in buona sostanza in
attuazione alla norma di attuazione del proprio Statuto speciale
del Friuli che loro già hanno. Nel merito ho approfondito un po' la
questione, e ringrazio anche dell'iniziativa che ha permesso di
fare quest'approfondimento, ci sono comunque delle differenze
abbastanza importanti della legge friulana rispetto alla norma di
attuazione nostra, che ovviamente dovrà poi far nascere una legge
specifica. In particolare la norma friulana non prevede
l'affidamento
in house
a società pubblica, che è una cosa
invece prevista dalla nostra norma di attuazione e che è un
passaggio fondamentale. Nella parte invece dove si recano le norme
transitorie la legge friulana in sostanza sembra ripercorrere in
buona parte il decreto legislativo n. 79/1999, che è quello che sta
a monte a tutto e che regola tutta la materia; tra l'altro, sulla
questione io, rispetto a lei, ho una visione diversa per quanto
riguarda le legge, il fatto che non sia stata fatta, perché nel mio
pensiero - e condivido le scelte fatte dai miei predecessori, dai
Governi che hanno preceduto questo - il fatto di approvare una
legge in Consiglio regionale avrebbe in qualche modo voluto
significare il fatto che la norma di attuazione in qualche modo
diventava quasi inutile perché si diceva che deriviamo direttamente
dalla norma nazionale e facciamo una legge regionale senza andare
ad attuare una norma di attuazione del nostro Statuto. Questo è il
mio pensiero ma adesso i passi sono andati avanti, c'è una norma di
attuazione che spero venga approvata quanto prima e che possa dare
avvio alle procedure di discussione in Consiglio regionale che ne
deriveranno.
L'ha già richiamato lei per quanto riguarda le modalità di
prosecuzione delle concessioni, la norma friulana, anche lì, fa
riferimento e ripercorre esattamente e fedelmente il decreto
legislativo n. 79 senza fare ulteriori modifiche, quindi anche
sulla parte del canone aggiuntivo che giustamente lei ha ricordato.
La nostra norma di attuazione, al di là della modifica che
richiamavo prima, cioè del fatto di permettere l'affidamento a
società in house, rispettando anche l'ordinamento europeo, gli
accordi internazionali, nonché gli studi e i principi fondamentali
dell'ordinamento statale e in attuazione anche di quanto previsto
dal nostro Statuto... la legge regionale che faremo subito dopo
dovrà andare a definire in maniera specifica le modalità di
assegnazione delle sub-concessioni, delle concessioni, eccetera. In
quella fase, così come ha fatto il Friuli, nelle cosiddette "norme
transitorie" potremo anche noi eventualmente prevedere,
conformemente al decreto n. 79, delle forme di contributo agli Enti
locali. Sarà quella la fase in cui questo potrà essere in qualche
modo valutato e non nella fase a livello più alto della norma di
attuazione, che ha una finalità più di indirizzo, invece poi il
momento legislativo andrà più nel dettaglio.
Per quanto riguarda le interlocuzioni avute in particolare con
il ministro Gelmini, erano - e sono relative perché sono
interlocuzioni che abbiamo ancora in corso in questi giorni -
all'opportunità di prevedere un emendamento al "Mille proroghe" per
venire incontro o superare, se possibile, le limitazioni che la
legge Madia impone alle società come CVA e, di conseguenza, anche
ad altri tipi di società: ad esempio, quelle di impianti a fune, ma
questo è un altro discorso. È una questione che è aperta, speriamo
di avere delle buone notizie in tal senso, perché questo
permetterebbe di evitare delle imbrigliature che rendono questi
passaggi molto complicati nel momento in cui essere sul mercato in
maniera più libera è assolutamente fondamentale.
C'è poi tutto un altro tema legato a CVA che è
à la une
in questi periodi: quello degli extra profitti, un tema molto
complesso per il quale stiamo facendo dei ragionamenti insieme a
CVA e anche questo probabilmente richiederà degli interventi o
delle richieste di modifiche delle norme così come sono presentate
prima che vengano convertite in legge perché se venisse portato
avanti l'impianto così com'è previsto, per CVA sarebbe un danno,
quindi, di conseguenza, per la Regione sarebbe un danno economico
molto, molto importante.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Presidente, non interpreti male la
mia replica. Sull'ultimo punto, lo abbiamo già detto, gli extra
profitti rischiano di essere molto cari alle società di produzione
di energia idroelettrica, questa effettivamente è una
preoccupazione che dovremo considerare, soprattutto se quella
modalità verrà adottata come elemento standard per rispondere al
caro energia, anche perché limiterà sicuramente la forza di
investimento delle società. Io però non capisco una cosa e non
vorrei che probabilmente ci sia anche, per carità, una volontà di
aspettare di capire un po' qual è l'evoluzione e la risposta dei
Ministeri, però se è vero che si mantiene il principio della gara,
è vero altresì che non ci può essere un'assegnazione diretta alle
società
in house
e soprattutto sul discorso della società in
house io vorrei avere una valutazione ulteriore da parte
dell'organo tecnico, e mi spiego. La società in house deve
rispondere - e questo è assodato e definito nella definizione in
house - alle necessità dell'ente a cui fa riferimento, cioè è in
house di qualcuno, quindi una produzione finalizzata all'ente, e
non tutta la parte di mercato da cui commercializzazione e
soprattutto produzione finalizzata alla vendita, una vendita che
può anche essere non gestita direttamente dalla stessa società o da
un altro ente, perché poi è lì il nodo e il problema della Madia
che ha generato tutta una serie di problematiche. Al di là di
quello - probabilmente è un mio limite -, io la inviterei davvero a
sollecitare i suoi organismi tecnici a chiarirle e a chiarire
quest'aspetto. Come posso io assegnare una concessione ancorché con
un bando, con una preferenzialità, una società in house per
finalità produttive di vendita e quindi di generazione di
fatturato? È un problema, perché altrimenti tutti i principi
dell'Atto unico europeo li prendiamo e li mettiamo via, quello poi
è un altro tipo di discussione, però c'è questa problematica. Se
siamo nel mercato, ci deve essere una gara, ci deve essere un
bando, ci potranno probabilmente essere delle preferenzialità, le
chiamo così, per società semi pubbliche o no nella valutazione del
bando ma la trovo molto difficile questa cosa, l'ho sempre detto e
ripeto questo principio.
Sull'altro aspetto sicuramente sì, il Friuli ha fatto una legge
in derivazione della normativa e tenendo anche conto delle proprie
norme di riferimento ma loro hanno legiferato. Concordo con il
ragionamento che lei ha fatto sulla sua visione sulla legge, quella
poi è una discussione che si può aprire in un modo o nell'altro, io
forse prudentemente mi dicevo che, nelle more dell'attesa della
norma di attuazione, si poteva... soprattutto per dare copertura a
concessioni scadute, soltanto quello, più che altro è quello che mi
preoccupa, però sicuramente anche la norma nazionale dà una
salvaguardia alle Regioni, quindi diciamo che può essere
dibattuto.
Io mi sono segnato quello che ha detto: "potremo eventualmente
prevedere norme per dare dei ristori - chiamiamoli così visto che
va di moda - alle comunità locali", di questo prendo positivamente
la risposta, lo vedremo poi a conti fatti e vedremo soprattutto
come si potrà fare. Questo penso che sia molto importante come
principio anche, ripeto, in un'ottica di revisione generale della
finanza derivata per gli Enti locali.
Sulla parte iniziale che riguarda norme di attuazione e principi
di mercato è una preoccupazione che sto ripetendo da tempo, non si
possono mettere insieme due cose che sono antitetiche e soprattutto
la società in house, ripeto, che non è la società a controllo o a
partecipazione pubblica, sono due cose ben diverse, ha una
funzionalità differente. Temo che il principio della gara, al di là
di tutto, governi e comandi, perché questa è l'Europa, anche perché
io mi trovo in difficoltà, e lo dico per essere realista e pratico
e non vendere fumo come altri hanno fatto, la norma di attuazione
non ci può derogare e dare dei benefici che sono contro la
direttiva europea, perché altrimenti qualsiasi Regione, qualsiasi
Stato europeo avrebbe un potere immenso. Questa è una
preoccupazione che c'è e io mi auguro che questo percorso possa
terminare in modo tale che si possa finalmente lavorare non
soltanto per il bene della nostra società idroelettrica ma direi di
tutte le comunità che vivono e beneficiano dell'energia
idroelettrica.
