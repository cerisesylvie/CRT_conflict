Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3509 del 30 giugno 1992 - Resoconto
OGGETTO N. 3509/IX Iniziative per far fronte alla
microcriminalità dilagante in Aosta.
(Interpellanza)
Presidente
Do lettura dell'interpellanza presentata dal
Consigliere Gremmo:
Interpellanza Il problema della micro-criminalità ormai
dilagante ad Aosta fra le vie Torino, Vevey, Lucat e piazza
Vittorio Veneto è esploso in tutta la sua drammaticità.
In particolare si segnale la presenza di spacciatori, si
verificano aggressioni a cittadini intimoriti, furti, eccetera
Si interpella
il Presidente della Giunta per conoscere in che misura si è
ritenuto di affrontare con le dovute misure il fenomeno.
In particolare si ritiene di dover chiedere se non sia opportuna
la presenza in loco di ronde di agenti in borghese in grado di
prevenire o bloccare immediatamente chi vive di droga, spaccio o
violenze. O si vuole fare di via Torino il "Bronx" di Aosta?
Presidente
Ha chiesto di illustrare l'interpellanza il
Consigliere Gremmo, ne ha facoltà.
Gremmo (UAP)
Purtroppo la mia introduzione è breve,
perché avevo ieri un appuntamento con dei commercianti di questa
zona che dovevano darmi dei dati più precisi sulla situazione, poi
naturalmente le persecuzioni si subiscono fino in fondo, non ho
potuto essere ad Aosta.
Brevemente in modo generico, perché poi quello che interessa è
la risposta di chi può, e non delle mie grida quasi al vento.
Qui c'è un problema di microcriminalità al punto che qualcuno ha
definito via Torino il Bronx di Aosta; il problema è drammatico ed
i cittadini, ma specialmente direi gli operatori del commercio,
sono allarmati e allertati. Spacciatori di droga, aggressioni,
scippi, cittadini intimoriti, ce n'è di tutti i colori.
Io non so, io ve lo dico poi fate quello che volete, è come il
discorso del Pronto Soccorso del comune di Aosta. L'unica cosa che
posso fare da adesso per i pochi mesi, le poche settimane che
rimango ancora, ogni volta che viene fuori un problema, questo non
perché quello che diceva il giornalista Zanotto, a Gremmo piace
pescare nel torbido, ma perché qualcuno me lo viene a dire e allora
io l'unica cosa che posso fare è dirvelo, c'è un problema di
microcriminalità drammatico. Anche qui adesso magari mi direte che
mancano gli organici, sarà anche vero, ci si dirà che la situazione
è quella che è. Mi chiedo, ed è una domanda che faccio
all'intelligenza del Presidente Lanivi, mi chiedo se pare da
rassegnarsi a questa situazione. Poi facciamo quello che vogliamo,
però io non penso che sia opportuno una rassegnazione e vorrei,
abbiate pazienza, qualcosa di concreto e con me credo che lo
vogliano in parecchi.
Presidente
Ha chiesto la parola il Presidente della
Giunta Lanivi.
Lanivi (GM)
Il Consigliere Gremmo ha sottoscritto
questa interpellanza il 15 giugno, pochi giorni dopo l'elezione e
la nomina di questo Governo regionale. Se vogliamo essere molto
seri anche nelle risposte, mi auguro che non si aspetti miracoli.
Credo di rendere conto di ciò che è stato fatto, dei risultati
raggiunti, non acquisendo meriti per scelte di chi mi ha preceduto
e indicando un modo o un'intenzione, una volontà di agire in questo
settore che è vero che ha le sue conseguenze in questi stati di
disagio. Dobbiamo allo stesso tempo pensare che bisognerebbe fare
un'azione di tipo preventiva. Perché una linea puntata solo ed
esclusivamente sul lato curativo o punitivo, ci porterebbe in
condizioni di una società dura e rigida. Punterei questo
atteggiamento di attenzione soprattutto sui punti dove può nascere
disagio, (sarebbe una raccomandazione che dobbiamo farci insieme
studiando i modi per colpire).
Dico queste cose perché è doveroso da parte mia farlo. Il
problema della sicurezza e dell'ordine pubblico nella città di
Aosta e con particolare riguardo al comparto che esiste tra via
Torino, via Vevey e via Lucat, è stato affrontato nel passato mese
di aprile su iniziativa della Regione con i rappresentanti dei
commercianti della zona e le forze dell'ordine. Vi è stata
un'azione comune tra Polizia, Carabinieri e Guardia di Finanza, con
il coordinamento del questore, che hanno potuto agire e hanno agito
con la collaborazione dei commercianti stessi. Ecco i dati che sono
di tipo punitivo e tra l'altro è stata, di recente, portata a
termine dalla squadra mobile e dal capo gabinetto della polizia
scientifica della questura, un'indagine di polizia giudiziaria
inerente un traffico di sostanze stupefacenti nelle vie Torino,
Duc, piazze Pluves e Narbonne di Aosta. Detta indagine ha permesso
di assicurare alla giustizia le persone responsabili dei traffici
illeciti con grande sollievo per le istanze di sicurezza degli
abitanti.
Sono state arrestate complessivamente otto persone, due
denunciate a piede libero altre due sono ricercate per
provvedimenti restrittivi emessi dall'autorità giudiziaria. Da
ultimo, in data 15 giugno, sono stati arrestati, per traffico di
sostanze stupefacenti in via Monte Solarolo, tre spacciatori.
Complessivamente, dall'inizio dell'anno, sono state arrestate
ventisette persone per traffico di sostanze stupefacenti e tredici
persone per reati contro il patrimonio, in modo particolare furti.
Le forze dell'ordine oltre alla descritta attività di repressione
svolgono la capillare intensa attività di prevenzione su tutto il
territorio del comune di Aosta mediante pattuglie e anche squadre
di agenti in borghese che operano con la fattiva collaborazione dei
cittadini, abitanti nelle zone maggiormente interessate.
Questo è il punto: quale l'obiettivo? Direi rendere permanenti e
periodici gli incontri tra questa Presidenza, anche per le funzioni
che svolge di responsabilità sull'ordine pubblico, con le forze
dell'ordine e della sicurezza. A qual fine? Al fine di avere un
quadro continuamente aggiornato della situazione ed avere un
coordinamento delle azioni da assumere.
Questa risposta è direi più puntata sul lato finale della
vicenda. Chiaro che tutto questo pone l'altro problema che è di
tipo più ampio e cioè di individuare azioni e comportamenti, che
sono responsabilità di tutti, questo lo voglio sottolineare. Mi
pare che la cultura che sta prevalendo in questo momento nel paese
è quella di non assegnare più una responsabilità in qualche posto
così che tutti sono deresponsabilizzati; le considerazioni che ho
fatto tendono soprattutto ad indicare delle responsabilità che sono
collettive, di chi governa, ma anche di chi, con azioni direi
apparentemente non forti iniziali, si trova alla fine con delle
conseguenze difficili.
Mi sembra che il Consigliere, Gremmo abbia accennato alla
vicenda di Piloto Io. Non voglio affrontarla in questo momento
perché reputo non sia il caso. Mi sembra però che questo discorso
apra un problema di rapporto con i giovani e che quindi certe
misure possano anche ottenere magari l'applauso da qualcuno
inizialmente, però non risolvono il problema. Ecco perché ritengo
che ci vada uno sforzo collettivo ed anche una coscienza collettiva
perché fin dall'inizio si evitino conseguenze che richiedono l'uso
della cosiddetta forza.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Condivido largamente la filosofia del
Presidente, mi è nota e in qualche maniera è sempre condivisibile.
E' vero tutto quello che ha detto.
Volevo solo ad alta voce fare presente al Consiglio come i dati
sono allarmanti perché ventisette arrestati solo per stupefacenti
dall'inizio dell'anno, e siamo a metà anno e tredici per furto,
sono dati drammatici. Quando prima parlavo degli extracomunitari e
dicevo il rapporto con la droga e il rapporto con la delinquenza è
un rapporto che veramente di più si sta sedimentando. In questa
particolare zona di Aosta, forse anche per la situazione sociale,
il problema si sta evidenziando in forma drammatica.
Verissimo, bisogna che ciascuno si prenda le sue responsabilità,
faccia la sua parte, è vero soprattutto quello che diceva il
Presidente, che il problema forse non è repressivo, anzi non è mai
repressivo, perché non amo le società di tipo poliziesco, è
essenzialmente a monte. E' un problema di educazione, forse anche
sociale, rimuovendo le forme di disagio appunto e di insicurezza e
di povertà che determinano certe cose. Io continuo a dire che il
compito che intendo in qualche maniera assolvere, forse perché
molti mi hanno votato, qualcuno mi ha votato per questo, è quello
di essere un po' attento a queste situazioni proprio perché ho la
sensazione che sui problemi della devianza siamo in grande ritardo.
Soprattutto perché fenomeni di alterazione del tessuto sociale
nostro sono talmente avanzati, ripeto quello dell'immigrazione
clandestina del Terzo Mondo, il problema degli extracomunitari
diventerà volere o volare un problema enorme, io non vorrei che si
arrivasse al punto di quel paese francese dove sono stati obbligati
a fare addirittura il referendum per dire che non volevano gli
extracomunitari e naturalmente il 90 percento, 93 percento credo,
dei cittadini, ha votato come avrei votato io, cioè dicendo che gli
extracomunitari non li volevano.
