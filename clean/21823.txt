Classificazione
ASSISTENZA SOCIALE



Oggetto del Consiglio n. 1542 del 26 ottobre 2005 - Resoconto
OGGETTO N. 1542/XII - Interventi per arginare le situazioni di
povertà e di disagio sociale in Valle. (Interpellanza)
Interpellanza
Visto il secondo Rapporto sulla vulnerabilità e povertà in
Valle d'Aosta presentato in occasione della recente settimana sul
volontariato;
Ricordato in sintesi, fra i molti dati riportati, che
- la povertà interessa una fascia che oscilla tra il 5% e 10%
della popolazione,
- la situazione di povertà non è legata in genere ad un unico
fattore, ma dipende da un sistema di concause;
- alcune categorie di persone sono più vulnerabili: quelle a
bassa qualificazione, con lavori temporanei, le donne, chi ha
carichi familiari, chi vive in famiglie monogenitoriali, i disabili
in età da lavoro, gli stranieri, chi non può accedere ad
un'abitazione in proprietà;
- fra le categorie che ricorrono all'assistenza prevista
dalla legge sul "minimo vitale" troviamo più adulti in età da
lavoro che anziani e disabili; più donne che uomini; più giovani
che adulti; più nuclei familiari che persone sole; e chi rimane più
a lungo in assistenza sono gli italiani rispetto agli
stranieri;
- la questione del lavoro e della casa sono cruciali per ogni
azione di prevenzione o superamento della povertà;
- politiche di integrazione sociale potrebbero introdurre
elementi di contrasto alla vulnerabilità;
Considerato che tali osservazioni, costruite sulla base di
dati a disposizione della Commissione, andrebbero completate ed
approfondite con una specifica indagine sociale, che consenta di
fotografare la situazione sociale della regione;
la sottoscritta Consigliera regionale
Interpella
la Giunta per sapere:
1) quali sono le indicazioni emerse dal Rapporto che si
intendono tradurre in interventi puntuali nelle scelte politiche
del prossimo bilancio regionale;
2) quali iniziative di informazione/formazione si intendono
attivare perché il frutto del lavoro della Commissione diventi un
dato culturale-conoscitivo diffuso e condiviso;
3) se si ritiene utile poter disporre di una specifica
indagine sociale sulla situazione sociale della regione e, in
questo caso, entro quanto tempo;
4) se con questo Rapporto la Commissione ha concluso il suo
lavoro o se ne è prevista la prosecuzione con altri strumenti e/o
altri soggetti.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Credo che il titolo dato all'iniziativa
forse è un po' riduttivo rispetto all'insieme delle problematiche
che con questa iniziativa si intendevano affrontare.
Volevo qui richiamare alcuni dati emersi dal secondo rapporto
sulla vulnerabilità e povertà in Valle d'Aosta che è stato
presentato in occasione della recente settimana sul volontariato. È
chiaro che è difficile riassumere in poche righe un fascicolo con
quasi un centinaio di pagine, ricco di dati e di osservazioni; ho
fatto il tentativo di individuarne alcuni, quelli che sono stati
anche oggetto di maggiore attenzione nel momento della
presentazione del rapporto alla Biblioteca regionale. Dal rapporto
emerge che la povertà interessa una fascia di popolazione che
oscilla fra il 5 e il 10% della popolazione, tenendo conto che
questo dato - se lo analizziamo in rapporto alla situazione di
benessere che c'è nella nostra regione - risulterebbe probabilmente
molto più accentuato, nel senso che essere poveri secondo dei
parametri nazionali in una regione che è ricca è molto più
penalizzante che non esserlo in una regione dove la situazione di
difficoltà è più diffusa.
Secondo elemento importante è che - preso atto che non esiste
quasi mai una unica causa di povertà, ma ci sono concause che
determinano una situazione di disagio e di vulnerabilità - alcune
categorie risultano essere più vulnerabili: quelle con bassa
qualificazione rispetto a quelle che hanno una qualificazione, le
categorie di persone che hanno un lavoro temporaneo rispetto a
quelle che hanno un lavoro invece continuativo, le donne più degli
uomini, chi ha carichi familiari più di chi vive solo, chi vive in
famiglie monogenitoriali, i disabili in età di lavoro, gli
stranieri, chi non può accedere ad una abitazione in proprietà,
cioè chi è costretto a ricorrere agli affitti che in Valle sono per
certi aspetti spaventosi. Qui viene richiamato un altro elemento,
cioè che la questione del lavoro e della casa sono cruciali per
ogni azione di prevenzione o di superamento della povertà. Stamani
il collega Salzone metteva in luce questa situazione, ricordo solo
un dato: che dal 2000 al 2004 sono raddoppiate sia le domande
presentate sia quelle accolte rispetto alla possibilità di accedere
alle forme di sostegno al costo della locazione.
Ancora: se analizziamo le persone che sono ricorse al minimo
vitale, quindi quei sussidi che la nostra legge n. 19 prevede,
troviamo che ricorrono più facilmente gli adulti da lavoro che non
anziani e disabili. Ricorrono anche qui più donne che uomini, più
giovani che adulti; ricorrono più nuclei familiari che persone
sole; inoltre chi rimane più a lungo in assistenza, cioè chi
usufruisce per un maggior numero di mesi dei contributi di questa
legge sono gli italiani rispetto agli stranieri. È chiaro che
andrebbero fatte tante cose, fra l'altro anche politiche di
integrazione sociale che potrebbero ridurre contrasti alla
vulnerabilità; quindi chiediamo, rispetto alle indicazioni - quelle
che ho sottolineato, ma probabilmente anche altre che l'Assessore
ritiene altrettanto, o più, importanti -, se tutte queste
troveranno una risposta nelle scelte politiche del prossimo
bilancio regionale, possibilmente in interventi concreti. Poi, dato
che credo che affrontare il discorso della povertà in Valle d'Aosta
non sia così semplice e il farlo ritengo consenta di far crescere
la consapevolezza di situazioni di disagio presenti, chiediamo se
sono state pensate delle iniziative di formazione-informazione,
affinché sia conosciuto e diffuso il risultato dei lavori della
commissione.
Ancora: tutti questi dati sono emersi analizzando una serie di
dati raccolti, utilizzando quello che c'era, ricercando in modo
particolare i soggetti interessati alla legge sul minimo vitale, ma
per il resto si è ricorsi a dati a disposizione di chi, nel
sociale, si occupa di questa fascia di persone; però chiaramente
sono dati settoriali, nel senso che non affrontano l'intero
"target" possibile, per cui sarebbe interessante poter disporre di
una specifica indagine sociale sulla situazione sociale della
regione, perché questo consentirebbe di avere elementi, sia per
valutare le politiche attuali, sia per individuare eventuali
correzioni nelle politiche da attuare.
E, ancora, l'ultima domanda riguarda il destino della
commissione: qui c'è una commissione che ha lavorato per alcuni
anni, producendo un primo e un secondo rapporto che ha consegnato;
mi sembra che questa commissione ha concluso il lavoro che le era
stato assegnato. Si chiede se in qualche modo un lavoro di raccolta
dati, monitoraggio dei dati, analisi di questi dati in rapporto
alla situazione, se questo tipo di lavoro si pensa di continuarlo
con la commissione o con altri strumenti, ad esempio un tavolo
della vulnerabilità; ma se l'Assessore ha trovato altri strumenti
da lui ritenuti adatti, credo che ne prenderò atto con piacere.
Presidente - La parola all'Assessore alla sanità, salute e
politiche sociali, Fosson.
Fosson (UV) - Bisogna intanto fare una premessa: questa
iniziativa nasce dal lavoro che abbiamo portato avanti per diversi
anni, un lavoro che ha iniziato il mio predecessore, che ringrazio,
e che poi noi abbiamo continuato con certe caratteristiche. Intanto
io avevo partecipato personalmente al primo momento come
responsabile del "banco alimentare", ho avuto la fortuna di seguire
anche questo secondo momento.
Dicevo, con delle caratteristiche, questo lavoro: abbiamo voluto
che fosse un lavoro libero, mi sembra che la presentazione guidata,
come è stato guidato il rapporto, da un personaggio come la
prof.ssa Saraceno sia stata una garanzia della correttezza e
dell'onestà del nostro lavoro, di come lo abbiamo voluto impostare,
cioè un lavoro non filtrato. La Presidente Saraceno ha sentito in
questi 2 anni tutti gli operatori del settore e tutti hanno portato
le loro considerazioni. È stato quindi un lavoro voluto, non
filtrato, libero, a cui abbiamo partecipato; mi sembra che non
fosse voluta l'affermazione fatta dalla prof.ssa Saraceno il 20
settembre, in sede di presentazione del lavoro, dove ha detto che
raramente aveva visto assessori e dirigenti partecipare a un lavoro
così, come è stato fatto da noi. Questo mi sembrava giusto
precisarlo, perché è stato un lavoro a cui abbiamo creduto, forse
anche per un tecnicismo, una mentalità particolare, nel senso che
non si può programmare senza dei dati, senza avere una fotografia
precisa. Direi che questo è stato il terzo grosso rapporto che
abbiamo presentato quest'anno, dopo un rapporto su 20 anni di
mortalità in Valle d'Aosta, sul primo rapporto sulle politiche
sociali e su questo che è stato il secondo rapporto. Ringrazio il
mio predecessore che aveva iniziato un lavoro tanto preciso che ha
fotografato le caratteristiche della povertà in Valle.
Questa sua iniziativa nasce quindi correttamente da un lavoro
che abbiamo portato avanti, a cui abbiamo partecipato, che non
abbiamo lasciato fare nei corridoi da qualcun altro. Questo lavoro
ha portato a una definizione fatta dalla prof.ssa Saraceno dei
nostri interventi per contrastare la povertà: lo ha definito, il
nostro valdostano, un "welfare munifico", estremamente ampio,
diffuso e capillare. Questa relazione, noi, come tutti i lavori in
cui crediamo, cerchiamo di diffonderla in modo capillare; è stata
fatta una presentazione pubblica, alla quale la stampa è stata
invitata, è stato preparato un estratto, sono state inviate circa
500 copie di questo rapporto per posta, forse abbiamo tardato un
attimo, ma perché dovevamo spedire anche il piano sociosanitario.
Sono state inviate copie a tutti i Consiglieri regionali, a tutti i
Comuni, a tutti i Sindaci, a tutte le Comunità montane, a tutti i
Parroci, proprio per dare ampia diffusione a questi dati, che sono
dati oggettivi correttamente raccolti. Certo che queste conferenze
che abbiamo presentato sono riproducibili, stiamo incontrando le
Comunità montane per il problema di chi gestirà il sociale in
futuro, e questi incontri li facciamo su questi dati, non li
facciamo solo su dei discorsi. È anche previsto di mettere tutti i
dati su un sito per renderli ancora più accessibili.
Quali indicazioni da questo lavoro? Proprio perché ci abbiamo
messo tutte le nostre disponibilità, vogliamo che sia un lavoro
importante, che determini i risvolti, le azioni future, cioè da una
conoscenza di dati precisi vogliamo che ne scaturiscano delle
azioni il più possibile rispondenti e precise, quindi... quali
indicazioni? Un po' tutte, proprio perché ne è emerso un quadro
molto complesso, con delle caratteristiche particolari, forse
qualcosa che non immaginavamo, quindi un'attenzione a tutti i dati
che sono stati riportati, anche perché alcuni sono particolari, e
chiaramente con delle priorità che ci daremo.
Il nostro desiderio adesso è passare da un "welfare munifico" a
un "welfare più equo", con interventi specifici. Direi che anche
l'atlante sui 20 anni di mortalità ci ha fatto capire che la
prevenzione deve essere mirata nella nostra regione, che non tutte
le iniziative generali di prevenzione possono essere utili in un
contesto particolare. Così questi dati ci fanno vedere alcune
categorie particolarmente a rischio o alcuni elementi su cui agire
come priorità. È stato detto stamani dell'emergenza abitativa:
penso che questo sia un settore su cui ci si debba interrogare,
perché la povertà spesso è dovuta al fatto che non si trova dimora
o la si trova a costi molto elevati. Così emerge nei giovani,
emerge nella categoria dei disoccupati abili, il disoccupato abile
è un controsenso per una regione come la nostra! Poi ci sono delle
situazioni che fanno abbastanza contrasto, nel senso che, pur
avendo una presenza di abili disoccupati, importiamo 2-3.000
lavoratori per il turismo all'anno da altre regioni; quindi dei
dati molto significativi, come chiaramente i dati sull'applicazione
dell'IRSEE, cioè di un indicatore che sta, pur con grosse
difficoltà, dando dei risvolti di maggiore equità e di passaggio da
un "welfare" a 360 gradi a un "welfare" sempre più equo e mirato. A
questo proposito c'è un gruppo di lavoro sulla legge n. 22 che sta
portando avanti un'attività per far contribuire chi può, ma dare di
più a chi ha meno, perché sulla legge n. 22 ci sono delle
situazioni molto compromesse di disabili, che vanno assistiti 24
ore, a cui diamo forse ancora poco. Così il dato sulle donne è un
dato significativo, cioè che in questa fascia più a rischio di
disoccupati... le donne hanno una situazione più a rischio, così
come i dati sulla famiglia, che comportano un'attività e uno sforzo
culturale di tutta la realtà valdostana.
C'è poi un capitolo sulle badanti, su tutti i lavori a cui
vogliamo dare una dignità maggiore, vogliamo fare degli album; si
parla di immigrati, si parla delle difficoltà; però qui possiamo
parlarne a lungo, perché è un lavoro che abbiamo condiviso, ma vi
sono due azioni importanti che possiamo fare fin da subito in base
a questo lavoro. La prima: di fronte a un taglio del Fondo
nazionale delle politiche sociali del 50% nel "PREFIN", questo non
solo per un'attenzione mia, ma per un'attenzione di tutto il
Governo regionale, c'è un aumento del 15% del Fondo regionale delle
politiche sociali. In una situazione di grandi tagli, la Valle
d'Aosta vuole invece privilegiare il proprio sistema di "welfare".
Aumentare in questa situazione del 15% il finanziamento di questo
fondo è una grossa sottolineatura all'attenzione a queste
politiche. Chiaramente dobbiamo passare da un "welfare munifico" a
un "welfare equo", che interpreti il minimo vitale come un momento
di passaggio da una situazione di rischio e deficitaria, ad un
aiuto che permetta di rimettersi in piedi, di trovare lavoro... In
questo secondo intervento di progettazione, che parte da questi
dati, oltre ad un aumento del 15% del Fondo delle politiche sociali
regionali, abbiamo da questo lavoro messo in cantiere tutto il
piano sociosanitario; sarà un progetto di salute e di benessere
sociale che parte da questi elementi critici, perché una
programmazione può nascere solo da un'indagine precisa, che ora
sicuramente abbiamo.
Il futuro di questa commissione: chiaramente le cose a cui
teniamo e che ci hanno visti impegnati in un lavoro non semplice,
non possono concludersi con un "bene, grazie"; direi che da questo
lavoro della "Commissione povertà" è emersa la necessità di
continuare questo lavoro da parte di detti esperti attraverso
un'indagine sociale più specifica sulla popolazione. Quando si
parla di "indagine sociale", se lei vuole suggerirci qualche via,
non è una strada già tracciata, lo ha fatto il Trentino, per cui
stiamo verificando in questo momento come eseguire questa indagine
sociale, in modo che sia fattibile, cioè che veramente questi
questionari, in questa realtà geografica nostra, siano una cosa
utile.
Concluso temporaneamente questo itinerario della "Commissione
povertà", si vorrà partire con un'indagine sociale che non sappiamo
ancora bene come fare. L'ha fatta il Trentino, non l'hanno fatta le
altre Regioni, le realtà non sono sovrapponibili, per cui stiamo
vedendo con che forze farla, se farla all'interno del nostro
Osservatorio, che comunque sta continuando a raccogliere i dati,
perché è l'Osservatorio della salute e delle politiche sociali e in
una deliberazione recentemente portata l'Osservatorio istituisce
una rete di responsabili nei vari Comuni per raccogliere tutti
questi dati. Il piano sociosanitario cercherà di impostare un
grande discorso, cioè che le politiche sociali non devono essere
gestite dalla Regione, la Regione ha il compito di organizzare, di
verificare, ma il compito di gestire le politiche sociali sarà
degli enti locali, sarà dei piani di zona... quindi l'indagine
sociale sarà fatta, non sappiamo ancora dire in quale modo sarà più
utile farla, come sarà fattibile in una realtà della Val
d'Aosta.
Per concludere, mi sembra che affrontare la povertà non è
semplice, ci sono molti fattori, penso che abbiamo intrapreso la
strada giusta per contrastarla perché abbiamo intrapreso la strada
di chi vuole conoscere correttamente i dati e il fenomeno. Sul
discorso "povertà" gravano non solo delle risposte regionali, ma
delle questioni nazionali di crisi di risorse, per cui questa
attenzione sarà fra le nostre priorità e i risultati saranno
vincolati da diversi fattori che non dipendono solo da noi. Mi
sembra però che da adesso possiamo affrontarla in modo più
costruttivo, perché sappiamo di cosa parliamo.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per la risposta
avuta. Davo per scontato l'importanza di questo lavoro, quindi
condivido totalmente la premessa che è stata fatta dall'Assessore,
nel senso che si tratta effettivamente di un lavoro importante, un
lavoro che ha consentito di incominciare a capire cosa succede
nell'ambito della povertà e della vulnerabilità, e a dare forse
alcune indicazioni sulle categorie a rischio, che vanno monitorate
con maggiore attenzione nel momento in cui si intende passare da un
"welfare munifico" a un "welfare più equo"; quindi in questo senso
credo sia interessante che si sappia, tutti, quali sono le
categorie che hanno bisogno di maggiore attenzione, per cui quelle
vanno seguite in modo particolare.
C'è la questione della casa, che non è oggetto dell'Assessore
alla sanità, ma credo che questo problema vada messo all'attenzione
anche nel futuro "PREFIN", perché prendo atto che c'è il 15% in più
per il Fondo regionale delle politiche sociali, credo che anche per
quanto riguarda la casa vada individuata una serie di risposte al
problema. Sono contenta di conoscere che tutta una serie di persone
hanno ricevuto questo rapporto; sicuramente sarà oggetto di
attenzione da parte degli enti locali nel momento in cui saranno
chiamati a definire i piani di zona. Desidererei che anche su
questo rapporto la gente parlasse, dicesse la propria, in modo che
sullo stesso ci fosse una condivisione dei dati che ci sono, perché
possano diventare consapevolezza comune. Spedire un rapporto è
molto importante, si dà una possibilità di informare, ma forse la
coscienza dell'importanza di questi dati nasce maggiormente se su
questi dati insieme si riflette: questa è stata anche una delle
motivazioni per cui ho voluto fare questa interpellanza, un modo
per portare in Consiglio, seppure nell'arco di pochi minuti, una
serie di questioni che dovrebbero essere prioritarie nell'agenda
dell'amministratore.
Rispetto a due domande che ho posto, quella riguardante
l'indagine sociale, prendo atto con piacere che c'è la volontà da
parte dell'Assessore di procedere a questa indagine sociale che
dovrebbe consentire alla Regione di avere più strumenti
conoscitivi, sistematici, aggiornati nel tempo: questa è una delle
conclusioni della commissione, nel senso che la commissione è stata
molto chiara in proposito, precisando che gli strumenti conoscitivi
su cui si fonda questo rapporto sono, non dico casuali, ma che il
lavoro di una serie di associazioni di volontariato ha potuto far
conoscere, che l'iniziativa stessa dell'Assessorato di consentire
uno studio dei destinatari del minimo vitale ha consentito di far
conoscere, anche se forse è insufficiente. In questo senso
l'indagine sociale è importante e poi è altrettanto utile costruire
una base dati amministrativi integrata e aggiornata in modo da
consentire il monitoraggio degli interventi. In questo senso
l'azione di stimolo, di raccolta di dati che sta facendo
l'Osservatorio, è finalizzata a consentire di mettere in rete i
dati più semplici, che forse ogni amministrazione ha, dati che
forse ha su cartaceo oppure su supporti informatici non
consultabili, oppure raccolti in banca dati, che non dialogano fra
di loro. Capisco che c'è un grosso lavoro da fare in questo senso,
se si vuole procedere per quanto riguarda la conoscenza.
Un'osservazione conclusiva me la consenta, Assessore, per quanto
riguarda il 4° punto su cui non ho sentito risposta, cioè come
continuare questo lavoro. Credo che, se viene fatto come si ha
intenzione di fare, un lavoro di raccolta dati sistematica, di
monitoraggio dei dati, di indagine sociale, non abbia più senso
tenere in piedi una "Commissione povertà" che raccolga i dati! La
commissione ha svolto un lavoro egregio, un lavoro faticoso, è
stata pioniera in questo lavoro, ma forse questo compito viene meno
perché dovrebbe essere l'Amministrazione nel suo insieme, che,
organizzando sia l'indagine sociale ricorrente, sia l'Osservatorio
sulle politiche sociali, riesce, attuando tutti gli strumenti
informatici, ad avere i dati aggiornati.
Quello che forse si potrebbe pensare è un tavolo sulla povertà e
sulla vulnerabilità sociale; cioè un tavolo attorno a cui si
riuniscono rappresentanti dell'ente pubblico a livello regionale, a
livello locale, delle associazioni, delle amministrazioni, dei
tecnici, un luogo in cui si leggano insieme i dati che via via
emergono. Credo che questa riflessione integrata dei dati, fatta
una volta all'anno, anche in vista di una conferenza o di un
incontro pubblico, potrebbe essere utile, proprio per trasformare
semplici dati in stimolo di riflessione e/o in indicazioni
politiche. Questo penso che diventi sempre più importante, mano a
mano che gli enti locali eserciteranno la loro azione nel sociale,
perché affidare agli enti locali l'esercizio dell'assistenza
sociale non vuol dire inaugurare un'epoca di anarchia assoluta o di
74 "welfare" diversi quanti sono i Comuni o 8 "welfare" diversi
quante sono le Comunità montane. Credo che in questa nuova
organizzazione la Regione abbia il compito di indicare le linee,
quindi forse occorre un momento istituzionale - può essere un
tavolo - in cui tutti i vari attori si incontrano per discutere
attorno ad un progetto, un momento in cui gli attori che si
occupano di questo fenomeno nelle diverse istituzioni e nella
società civile si incontrano, leggono i dati che sono a
disposizione di tutti e indicano all'amministratore le linee di
tendenza che dovrebbero essere assunte, ad esempio, sia nel piano
del benessere e della salute, ma anche nei piani di zona che
vengono fatti. Questo tavolo potrebbe essere anche il luogo in cui
si fa il punto sul problema della povertà e della vulnerabilità,
così come a livello regionale e territoriale viene affrontato.
