Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 280 del 9 gennaio 2019 - Resoconto
OGGETTO N. 280/XV - Interrogazione: "Notizia di un'eventuale
chiusura del Traforo del Monte Bianco".
Rini (Presidente)
- Punto n. 9 dell'ordine del giorno.
Per la risposta, la parola al Presidente Fosson.
Fosson (GM)
- In questa interrogazione mi si chiede se le
notizie stampa di questa primavera sono giuste. Ecco, direi che le
notizie stampa sono soprattutto in questi giorni e anche oggi
nuove, incalzanti, differenti e riguardano un problema che è molto
importante: l'eventuale chiusura, interruzione del Traforo del
Monte Bianco, che rappresenta sicuramente un grosso pericolo per
l'economia e il turismo della Valle d'Aosta.
Rispondo all'unica domanda di questa interrogazione: "
se è
vero che il Tunnel del Monte Bianco resterà chiuso per un periodo
di circa tre anni e a partire da quando
". Il Tunnel del Monte
Bianco deve affrontare un'importante manutenzione alla volta della
canna unica esistente. È già stata fatta in questi ultimi mesi, in
quest'ultimo anno, una manutenzione importante alla soletta; è
stata possibile farla soprattutto per un intervento della nostra
società, dei nostri tecnici, interrompendo solo in alcune ore e in
alcuni giorni il traffico; non può essere così invece per la
manutenzione della volta, che è un lavoro che deve essere fatto in
continuità e quindi non può essere fatto con brevi interruzioni.
Questa manutenzione - questi sono i dati che ho in questo momento -
deve essere fatta nei prossimi 6-7 anni, quindi non entro il 2020,
e l'interruzione durerà per un anno o due, a seconda chiaramente
del tipo di ricostruzione e di manutenzione che si vorrà avere.
Queste notizie che io le ho dato sono delle notizie che abbiamo
raccolto in questi giorni in modo formale dai nostri due
rappresentanti nella SITMB e in modo informale dalla Direzione e
dall'Amministrazione unica dell'azienda, dati che noi abbiamo
richiesto all'azienda e che aspettiamo per raccogliere tutti i dati
in modo più preciso. Anche la precedente Giunta era stata informata
in modo informale il 3 agosto e l'Amministratore unico Meini aveva
incontrato il Presidente della Giunta precedente, penso in modo
informale, perché questi dati non sono ancora stati forniti in modo
preciso, noi l'abbiamo richiesto perché il problema, come ho detto
all'inizio, è molto grave.
Presidente
- Per la replica, la parola al collega
Cognetta.
Cognetta (MOUV')
- Vede, Presidente, il problema è grave
e a maggior ragione bisogna sgombrare il campo da dubbi e da
perplessità o da interpretazioni giornalistiche. Ora, lei conferma
che è vero che ci sarà una chiusura e che la stessa ci sarà entro
un lasso di tempo di sei-sette anni, ma non è detto che sarà tra
sei anni o sette anni: è in un lasso di tempo, il che tradotto vuol
dire che dipende da cosa decide la società, perché è la società che
deciderà questo. L'altra cosa è che il traforo sarà chiuso per uno
o due anni; dalle informazioni che ho io, sarà da due anni e mezzo
a tre anni, quindi il periodo di chiusura è un pochino più lungo.
Ora, siccome c'è una risoluzione in questo Consiglio del 2016, che
diceva invece alcune cose e che non è stata rispettata, io vorrei
capire questa maggioranza che cosa ha intenzione di fare: questo
era lo scopo di questa interrogazione. Da quello che ho capito, non
avete nessuna idea in questo momento. Lei dice: "aspettiamo i
dati", io "aspetterei" anche però il fatto che, entro il 18 di
questo mese, si devono dare delle indicazioni ai nostri
rappresentanti, perché, da quello che leggo, entro tale data, ci
sarà un'assemblea dei soci monotematica su quest'argomento. Io
quindi penso che sia importante per il Governo dare delle
indicazioni corrette a chi ci rappresenta, altrimenti poi ci
lamentiamo solo degli aumenti e non facciamo mai nulla di
concreto.
Presidente
- Per l'integrazione della replica, la parola
al collega Aggravi.
Aggravi (LEGA VDA)
- Una semplice integrazione, anche
quale membro del precedente Governo. Effettivamente l'obbiettivo di
questa interrogazione era mantenere l'allerta su questo problema,
un problema che sicuramente era a conoscenza e sicuramente
necessita, come l'interrogazione precisa, di dati certi e di
tempistiche certe. Come ha già detto il collega Cognetta, il vero
problema è questo: noi abbiamo dei lassi di tempo lunghi, non
sappiamo però quando il tempo della necessità dei lavori avverrà.
Sicuramente è importante da un certo punto di vista pensare che
eventuali impatti di opere, o raddoppi, o quanto altro devono
coinvolgere gli Enti locali, il settore e soprattutto chi anche
durante la chiusura del 1999 ha subito delle gravi ripercussioni,
non soltanto dall'area in cui vengo, ma penso che tutta la Valle
d'Aosta ha avuto delle ripercussioni di un certo tipo. Sicuramente
l'allerta da oggi noi comunque, come opposizione, la manteniamo e
la manterremo anche in futuro.
