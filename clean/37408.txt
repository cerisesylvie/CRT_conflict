Classificazione
AGRICOLTURA
ARTIGIANATO
ASSISTENZA SOCIALE
Assistenza socio-sanitaria
COMMERCIO



Oggetto del Consiglio n. 1189 del 6 maggio 2015 - Resoconto
OGGETTO N. 1189/XIV - Interrogazione: "Tempistica per la
revisione della normativa per la concessione dell'indennità
giornaliera di inabilità e per ricovero ospedaliero a favore di
coltivatori diretti, artigiani e commercianti".
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente.
Buona giornata a tutti. In Valle esistono delle leggi, un
welfare
sicuramente munifico che non è presente in altre
regioni. La legge n. 20 del 1981 qui richiamata, prevede
un'indennità giornaliera di inabilità temporanea e per il ricovero
ospedaliero a seguito di infortunio o malattia extraprofessionali,
come ad esempio un trauma sciistico: viceversa l'infortunio sul
lavoro segue le procedure di indennizzo dell'INAIL. La legge in
questione nasceva da una logica degli anni '80". Gli altri
lavoratori con rapporto di lavoro subordinato avevano comunque una
mutua, mentre ad esempio l'artigiano, non l'aveva. Il
welfare
attuale è chiaro che ha in questo momento delle
altre emergenze e quindi bisogna, con minori risorse,
razionalizzare procedimenti e verificare la sostenibilità di un
sistema: per esempio, le esigenze del
welfare
attuali sono
molto indirizzate verso qualcosa che preveda un reddito di
inclusione sociale; oppure, ad esempio, c'è una proposta di legge,
che mi sembra molto interessante, per aiutare i padri separati che
non ce la fanno più a vivere perché dopo la separazione devono
sostenere la precedente famiglia; sempre nel sociale, si dovrebbe
ripristinare i periodi di soggiorno di vacanza per disabili
soprattutto quando la scuola è chiusa. I disabili non hanno più
un'assistenza scolastica in estate e quindi stiamo ragionando sulla
sostenibilità e l'equità del nostro sistema sociale.
Mi permetto anche di sottolineare che questo tipo di aiuti a
queste categorie sono stati sospesi in tutte le altre Regioni, il
Trentino per ultimo ha sospeso una legge di questo tipo, quindi si
sta riflettendo sui requisiti di accesso, sul persistere di questa
normativa o sull'eventuale sospensione. Essendo una legge, la
stessa dovrà essere poi discussa nel suo futuro nell'ambito del
Consiglio regionale, pur con un'attenzione, questo è evidente, ad
una categoria che sta vivendo un momento di crisi. Ora, noi quindi
stiamo ragionando su tutte queste premesse i cui contenuti sono
anche noti attraverso un "116" a conferma che questa discussione è
già stata avviata, ma non definita.
Per ciò che riguarda le domande, sono state liquidate tutte con
una scadenza di prognosi al mese di dicembre del 2014 e le altre
domande saranno certo soddisfatte con i vecchi criteri, con una
procedura che è stata attivata in questi giorni e saranno espletate
nei 15 giorni successivi. Sono 40 a questo punto le domande
giacenti: 2 per ricovero e 38 per inabilità temporanea.
Pensiamo comunque di sospendere a breve la presentazione di
queste domande e ragionare in sede di assestamento su due
possibilità: la prima di modificare la legge intervenendo con degli
altri criteri di accesso. Ad esempio, questa normativa non aveva un
criterio ISEE di accesso, o anche sulla franchigia, cioè prevedere
un'indennità per un periodo di ricovero che parta non dal primo
giorno, ma dai giorni successivi. Stiamo anche pensando nell'ambito
di altre esigenze, di sospendere questa legge, che comunque si
rivolge ad una categoria particolare, che anche questa in questo
momento ha delle difficoltà, pur tenendo conto che come ho detto,
tutte le altre Regioni hanno sospeso questi tipi di indennità. Noi
ci stiamo ancora ragionando e sicuramente, la legge sarà portata in
Consiglio con queste due possibilità. Intanto le domande presentate
a tutt'oggi saranno risolte nei prossimi 15 giorni con i vecchi
criteri.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
È quello che volevo sentire, volevano sentire anche le persone
che avevano presentato le istanze perché c'è una specie di filo
conduttore con la precedente interrogazione. Qui non si mette in
discussione le difficoltà che vi possono essere di ordine tecnico,
di ordine economico, ma si mette in discussione l'atteggiamento
della Regione che non dà mai una risposta chiara, quasi mai una
risposta chiara al cittadino. Anche in questo caso i cittadini che
si sono recati presso gli sportelli non hanno avuto delle risposte,
hanno avuto dei punti interrogativi: "Quando verrà corrisposta?"
"Non sappiamo". Io stesso ho fatto un "116", cioè una richiesta di
accesso agli atti al competente dirigente e ho avuto una risposta
che è una non risposta, perché mi ha detto sostanzialmente: "stiamo
rivedendo i criteri e, quando saranno rivisti i criteri, si darà
corso alla liquidazione", cosa che è diversa da quella che mi ha
detto - e ne sono soddisfatto - l'Assessore adesso, ha detto: "noi
alle domande che sono arrivate comunque applichiamo i vecchi
criteri". Beh, questa mi sembra una cosa sacrosanta perché non si
cambiano le regole nel corso della partita. È stato fatto già
precedentemente per i contributi agli agricoltori, per i contributi
al commercio e, di conseguenza, le persone sono anche preoccupate
perché mettono in dubbio il fatto che, una volta presentata
l'istanza, poi l'istanza possa essere accolta sulla base dei
criteri che c'erano in quel momento. Anche in questo caso quindi
non è una questione di polemica: è una questione di trasparenza, è
una questione di saper dare una risposta certa, perché qui si parla
comunque di soldi, giustamente, come ha fatto notare l'Assessore,
anche la categoria, soprattutto quella artigianale è in difficoltà
in questo periodo e quelli che possono sembrare pochi spiccioli di
un'indennità che viene corrisposta alle volte sono quelli che
consentono all'artigiano di non andare a farsi "strozzinare" in
banca con dei tassi di interesse incredibili, ammesso poi che gli
diano il prestito che è stato richiesto.
È quindi una questione semplicemente di sensibilità, per questa
questione, come per altre questioni, ho visto che dipende sempre da
chi gestisce la cosa. Per dare a Cesare quel che è di Cesare,
quindi ci sono dirigenti che gestiscono le cose in maniera corretta
- e ne ho avuto una prova ieri con un dirigente del suo Assessorato
-, ci sono altri dirigenti che, insomma, sono più vaghi e alla fine
non riescono a dare una risposta soddisfacente al cittadino o a
fornirla ai dipendenti che poi sono a contatto con il cittadino.
Anche in questo quindi non bisogna mettere tutti sullo stesso
piano, anche quando si corrispondono le indennità di risultato e
questa è una questione che dovete trattare voi della maggioranza,
perché quelli poi sono i vostri dirigenti, se mettete i buoni e i
cattivi sullo stesso piano, alla fine otterrete una cosa: che si
abbasserà ulteriormente il livello delle prestazioni dei
dirigenti.
Presidente
- Punto 9 all'ordine del giorno.
