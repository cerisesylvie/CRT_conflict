Classificazione
CASA DA GIOCO



Oggetto del Consiglio n. 810 del 22 settembre 2004 - Resoconto
OGGETTO N. 810/XII - Risoluzione della problematica relativa
alla struttura dell'Hôtel Billia. (Interrogazioni)
Interrogazione
Considerata la delicata situazione
dell'Hôtel
Billia;
Evidenziato che l'Assessore competente ha incontrato le
organizzazioni sindacali ed ha confermato l'impegno a risolvere
quanto prima la problematica al fine di salvaguardare i livelli
occupazionali;
Sottolineata l'importanza strategica della struttura
alberghiera per lo sviluppo delle attività del Casinò;
il sottoscritto Consigliere regionale
Interroga
l'Assessore competente per conoscere quali iniziative sono
state intraprese dall'Amministrazione per risolvere la
problematica.
F.to: Lattanzi
Interrogazione
Premesso
- che il 9 settembre 2002 la Giunta regionale ha conferito un
incarico a Finaosta per la definizione dell'acquisizione del Grand
Hôtel Billia e degli altri immobili di proprietà del gruppo
Saav-Sitav;
- che la trattativa non ha, a tutt'oggi, condotto ad alcun
risultato concreto;
- che, secondo quanto appreso dagli organi di
informazione,
Casinò s.p.a. e Grand Hô
tel Billia
s.r.l. hanno sottoscritto un "contratto di servizio" che prevede
l'utilizzo della struttura per l'ospitalità dei clienti della casa
da gioco per un periodo di quattro mesi, con decorrenza dall'inizio
di agosto 2004 e prorogabile fino a gennaio 2005;
- che tale accordo ha permesso la revoca della procedura di
licenziamento, già avviata dall'azienda alberghiera, per 47
lavoratori;
- che il Disciplinare per la gestione della Casa da gioco di
Saint-Vincent stabilisce che
"le
spese per
ospitalità, relativamente alle manifestazioni di produzione
diretta, dovranno essere destinate per non di più del 70% a favore
della cosiddetta ospitalità interna (Grand Hôtel Billia, Bar e
Ristoranti del Casinò)
" e che tale norma
"troverà
prima applicazione per la predisposizione del programma delle
manifestazioni per l'anno 2004
";
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1. secondo quali modalità viene utilizzata la struttura del
Grand Hôtel Billia e qual è il corrispettivo pagato da Casinò
s.p.a;
2. per quale motivo la firma dell'accordo è successiva (fine
agosto) rispetto alla sua decorrenza (inizio agosto);
3. a quanto ammontano le spese di ospitalità (complessive,
interna ed esterna) sostenute da Casinò s.p.a nei primi sette mesi
dell'anno in corso e quali sono le manifestazioni di produzione
diretta programmate da agosto 2004 a gennaio 2005;
4. su quali presupposti è stata valutata la compatibilità
dell'accordo di cui in Premessa con il Disciplinare per la gestione
della Casa da gioco di Saint-Vincent.
F.to: Tibaldi - Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Qui abbiamo 2 interrogazioni che hanno date
diverse; una, era stata probabilmente preparata per il Consiglio di
luglio e, per una temporalità diversa, hanno anche una impostazione
diversa.
Cerco di rispondere prima all'interrogazione del collega
Lattanzi. Si chiede cosa pensa l'Amministrazione regionale di fare
nell'ambito delle attività per salvaguardare l'occupazione al
"Billia". Ricordo che il Consiglio regionale aveva approvato un
ordine del giorno, anzi una risoluzione, che peraltro
l'interrogante non aveva votato, ma che il Consiglio aveva fatto
propria, in cui si chiedeva al Governo regionale di assumere ogni
iniziativa opportuna per scongiurare il rischio dei
licenziamenti.
Ho avuto modo di relazionare nella commissione competente, così
come previsto dalla stessa risoluzione che, in calce, riportava un
impegno all'Assessore competente a riferire alla commissione circa
le iniziative assunte. Ovviamente le iniziative assunte non hanno
potuto che coinvolgere le 2 società a partecipazione regionale che
interfacciavano con i responsabili del "Grand Hôtel Billia" - mi
riferisco ai responsabili di "Finaosta" e della "Casinò S.p.a." -,
rappresentando questa risoluzione e invitandoli ad assumere le
iniziative del caso, qualora fossero compatibili. Da quel momento
in avanti, si sono susseguiti degli incontri per poter verificare
quale fosse il punto di incontro fra una proprietà che
rappresentava, anche nei documenti predisposti per i licenziamenti,
un mancato raggiungimento del "break even" perché il flusso di
lavoro rispetto alle maestranze era tale da generare delle perdite,
e soprattutto lamentava una costante diminuzione del lavoro, quasi
come se fosse adottata una politica volta ad impoverire il flusso
di lavoro al "Grand Hôtel Billia". Ovviamente dagli incontri nulla
è emerso di questo, ma sedendosi al tavolo con la volontà di
trovare una soluzione, le parti hanno identificato in un contratto
di servizio la possibilità di trovare un accordo economico che
avesse, da un lato, un arco temporale fissato nella fine dell'anno,
cosa che permetteva alla "Casinò S.p.a." di completare un
calendario predisposto all'inizio dell'anno, o addirittura
nell'anno precedente. Era ovvio che la "Casinò S.p.a." si trovasse
in difficoltà nel perdere una struttura in corso d'anno, quando una
programmazione di manifestazioni, di incontri importanti, sia per
la comunità valdostana, sia per l'azienda, venivano a perdere la
sede preposta per lo svolgimento di queste attività.
Passando all'interrogazione che vede il Consigliere Tibaldi come
primo firmatario, mi si chiede secondo quali modalità viene
utilizzata la struttura del "Grand Hôtel Billia" e qual è il
corrispettivo pagato dal casinò. Indicando questo contratto di
servizio e avendo già indicato il periodo temporale che va dal 1°
agosto al 30 novembre, con la possibilità di estenderlo a
dicembre-gennaio, la società si è impegnata mediamente ad
acquistare 83 camere al giorno al corrispettivo di 225,00 euro,
oltre IVA, a camera. Questo tipo di discorso è un discorso medio,
ma con possibilità di compensare queste presenze giorno per giorno,
mese per mese, quindi da questo punto di vista si deve definire
l'ammontare prenotato di camere con la garanzia del loro pagamento,
ma con la possibilità di compensare queste presenze mese per mese.
Mi pare che le 83 camere siano di meno del 50% delle camere
complessive, nel senso che le camere sono quasi 250, sono un po'
meno, però poi c'è una distinzione fra camere doppie, vecchia ala,
la situazione è abbastanza articolata, ma le camere, ripeto, sono
una parte della disponibilità. Così facendo, ci sono dei mesi in
cui l'utilizzo è maggiore, come il mese di agosto, dove da quanto
mi avevano informato - ma aspetteremo i dati consuntivi - l'albergo
era pieno, quindi l'utilizzo delle camere era superiore rispetto a
quanto prenotato, con mesi con presenze - escluso il fine settimana
- che potrebbero essere sicuramente inferiori ad 83. Al termine del
periodo, facendo le compensazioni mese per mese, verrà definito
l'eventuale esubero o meno rispetto alle necessità.
Per quale motivo - mi si chiede - la firma dell'accordo è
successiva rispetto alla decorrenza? Le fasi negoziali hanno
portato ad una sottoscrizione con il periodo interessato
successivamente, ma è ovvio che questo tipo di discorso era a
tutela della "Casinò S.p.a.", perché se nei primi giorni del mese
di agosto, al di là dei sorrisi, perché questa è matematica, le
camere occupate sono superiori rispetto a 83, vuol dire che via via
si costruisce franchigia per periodi in cui, se le camere fossero
inferiori a 83, verrebbero compensate con quelle utilizzate in
aggiunta rispetto alle 83 predefinite. Ecco perché, escludendo
eventualmente il mese di agosto, si sarebbe fatto un danno rispetto
al contratto. Per essere brutale, se prendete 83 camere e
moltiplicate per 30, troverete un numero che è inferiore rispetto
alle camere che sono state effettivamente utilizzate.
Per completare la prima domanda, è chiaro che è un discorso solo
di calcolo, ma visto che lì ho i dati, il corrispettivo totale che
pagherà la "Casinò S.p.a." per il servizio oggetto del contratto
sarà pari a 2.278.350,00 euro, oltre a IVA, per il periodo
agosto-novembre, e 1.325.250,00 euro, oltre ad IVA, per i mesi di
dicembre e gennaio. Perché questa opzione? Perché i mesi di
dicembre e gennaio sono importanti: immaginatevi trovarsi nel mese
di dicembre e gennaio con una trattativa, con un'eventuale chiusura
o non chiusura del "Grand Hôtel Billia", esattamente come ci siamo
trovati a ragionare per il mese di agosto! Immaginatevi quale
avrebbe potuto essere la conseguenza sui conti del casinò con uno
stato di agitazione e una chiusura del "Grand Hôtel Billia" nel
mese di agosto! Questo è stato lo spirito che ha governato le
scelte del Consiglio di amministrazione che su questa vicenda ha
fatto delle valutazioni strettamente aziendali.
A quanto ammontano le spese di ospitalità complessiva interna ed
esterna sostenute dalla "Casinò S.p.a." nei primi 7 mesi dell'anno
e quali sono le manifestazioni di produzione diretta programmate da
agosto a gennaio 2005? Le spese di ospitalità al 31 luglio 2004
sono state di 821.681,00 euro per l'ospitalità esterna e
4.366.050,00 euro per l'ospitalità interna. Si allega il calendario
delle manifestazioni di produzione diretta programmate al 31
dicembre, e questo ve lo fornirò. Per il mese di gennaio non c'è
ancora la programmazione, se non quelle manifestazioni che hanno
una coda tipo
"Bravo, grazie!", in cui le riprese televisive
vanno a finire nei primi giorni di gennaio; dipende se le
manifestazioni danno origine a riprese televisive o meno... lì, ci
sono situazioni che possono avere un leggero slittamento, ma per il
mese di gennaio non esiste ancora programmazione.
La quarta domanda è la più interessante:
"su quali
presupposti è stata valutata la compatibilità dell'accordo di cui
in premessa con il disciplinare per la gestione della Casa da gioco
di Saint-Vincent".
Su questo tema ritengo si debba fare
un'analisi particolarmente approfondita, bisognerà perdere un po'
di tempo, ma credo sia indispensabile. Il disciplinare - come viene
ricordato nell'interpellanza della "Casinò S.p.a." - trova prima
applicazione per la predisposizione del programma delle
manifestazioni per il 2004. In realtà, se è vero come è vero quanto
è stato scritto, il disciplinare sotto questo aspetto lo ereditiamo
dal 1999, nel senso che dal 1999 in avanti il disciplinare in
merito alla ripartizione delle manifestazioni è rimasto sempre lo
stesso, identico: cambia la modalità di costituzione del fondo, il
calcolo, ma una volta che abbiamo definito quanto spendere in
manifestazioni, il disciplinare con una certa logica distingue 3
tipologie: manifestazioni dirette, indirette, di prestigio; qui mi
si chiede delle manifestazioni dirette.
In realtà il contratto di servizio è un contratto globale, non
si parla di un utilizzo delle camere per le manifestazioni dirette,
indirette o di prestigio, ma si parla di camere che vengono
prenotate; per cui, se le camere verranno utilizzate per i
giocatori, cioè per le manifestazioni di produzione diretta, o per
quelle di prestigio, cioè dove andranno a dormire i giornalisti nel
momento in cui faremo il convegno, oppure dove andranno a dormire
le "star della fiction", quello non è scritto, quindi questo non è
un contratto fatto per le manifestazioni dirette o indirette, ma si
vedrà a consuntivo quanto di questo è utilizzato per le
manifestazioni dirette e indirette o di prestigio. Non mi voglio
sottrarre al ragionamento, perché da questo punto di vista la
risposta sarebbe semplice, potrei rispondervi: "la compatibilità la
vedremo dopo", così come nel passato: il disciplinare, in tale
ottica, non è mai cambiato dal 1999...
(interruzione del Consigliere Tibaldi, fuori
microfono)
... no, dal punto di vista delle percentuali non è cambiato! Già
nel passato si parlava del 50-70%, le dico che è uguale! Il
disciplinare, in sé, è ovvio che è cambiato, ma per le domande che
lei mi fa, è rimasto tutto uguale. Nel vecchio disciplinare si
diceva che le manifestazioni di produzione diretta dovevano essere
spese in un determinato modo... io vorrei leggerle con voi, perché
è importante. Si dice: "
Le spese per ospitalità relativamente a
tali tipologie di manifestazioni non potranno essere inferiori al
50%..."
- quindi si prende il totale di quanto previsto e il
50% deve essere speso per lo stanziamento dell'ospitalità - "...
dovranno essere destinate per non più del 70% a favore della
cosiddetta ospitalità interna ("Grand Hôtel Billia", bar e
ristoranti del casinò)"
.
Sono andato a vedere cosa è sempre accaduto, perché se è vero
che nel 2003 è cambiato il disciplinare, per il 2003 le cose
dovevano essere regolate ancorché s.p.a. dal vecchio disciplinare;
quindi abbiamo un disciplinare costruito per la Gestione
straordinaria che vale anche per la s.p.a. e, nel momento che
entriamo nel dettaglio, vediamo che questa tipologia è identica, ma
con una singolarità, per la quale non ho una risposta. Ho
interpellato il casinò e gli uffici, l'interpretazione non sembra
essere univoca e necessita di approfondimento. Si dice che dovranno
essere destinate non più del 70% a favore della cosiddetta
"ospitalità interna"; dal punto di vista intuitivo mi chiedo:
questa norma è messa per garantire le strutture del casinò o per
garantire il comprensorio, con la ricaduta di una serie di attività
sul territorio? Intuitivamente ritengo sia per agevolare il
territorio, ma, allora, perché nel disciplinare non si scrive
esattamente quello che deve essere, cioè anziché scrivere non più
del 70% - a mio modo, per evitare qualsiasi tipo di equivoco quale
quello di adesso - avremmo dovuto scrivere: "
destinate a non
meno del 30% sul territorio
", che era una cosa chiara!
La lettura che fanno certe strutture del casinò è di questo
tipo: è stato scritto non più del 70% perché questo è un limite che
viene dato all'utilizzo del contributo elargito dalla Regione, per
cui quello che viene speso oltre il 70% è un qualcosa che non viene
rendicontato ai fini dell'utilizzo del contributo. A questo punto
chiedo: ma il limite del 30%? Ma il limite del 30% - mi dicono -
non è scritto, quello che è scritto in disciplinare è il 70%, non
c'è alcun obbligo per la "Casinò S.p.a." di spendere il 30% sul
territorio in quanto non è scritto. Nemmeno nelle deliberazioni
adottate da questa Giunta e dalle precedenti, mai si parla del 30%:
questa è una interpretazione, la voglio esplicitare e,
nell'esplicitarvela, non ho la risposta perché questo problema è
sorto.
C'è un altro aspetto: qualora vi siano altre interpretazioni,
qual è l'applicazione di questo 30%? Immaginando di interpretare
quello che non è scritto, a fronte di un milione di spese per
ospitalità, spendendone 700 mila in ospitalità interna e
spendendone in teoria 300 mila in ospitalità esterna, ma
effettivamente spendendone solo 100 mila, quelle 200 mila non spese
che fine fanno? Qui si apre uno scenario. All'interno del
disciplinare, ma non in quel capoverso, si dice che:
"qualora la
somma spesa annualmente per le manifestazioni risulti inferiore
allo stanziamento, la differenza andrà ad incrementare il fondo per
l'anno successivo"
... c'è forse un riporto?
Sono andato a vedere cosa è accaduto negli anni precedenti e
l'interpretazione è quella che vi ho dato prima. Si dice: "noi
siamo obbligati a spendere non più del 70%; se spendiamo più del
70% quello non lo rendicontiamo, ma se noi non spendiamo il 30% sul
territorio, non è che si riporta, non siamo vincolati, non lo era
la Gestione straordinaria, non lo siamo neanche noi"! Questo
discorso necessita di un approfondimento, quindi ben venga tale
interrogazione! Vi dirò di più: questo disciplinare risale al 1999
nella sua prima versione, che è identica all'attuale per la parte
sollevata dal Consigliere Tibaldi, ma nel 1999 c'era "vuoto per
pieno", quindi viene avvalorata la tesi che ho appena detto. La
situazione si complica allora ulteriormente.
Vi è inoltre un'altra versione. Se si riporta, ad un certo punto
la cifra diventa insostenibile; in alternativa si dice:
"restituisci il contributo". Immaginatevi adesso fare una
rendicontazione sulla Gestione straordinaria... ci troveremmo con
un'applicazione di un certo tipo a dover chiedere dei soldi alla
Gestione straordinaria perché ha ricevuto dei contributi e poi non
ne ha dato applicazione! Ho solo dei dati del 2002: il 2002
presenta una situazione esattamente come l'attuale, vi è una
previsione, il 70% di ospitalità interna è stato sicuramente speso,
il 30% sul territorio no... d'altra parte, nessuno ha scritto che
si doveva spendere questo 30% sul territorio!
Fornisco un ulteriore elemento, per aiutarvi. Qualcuno dice
anche: "il disciplinare parla di ospitalità interna e precisa, fra
parentesi:
"Grand Hôtel Billia, bar e ristoranti del
casinò
"... ma la "STV" cos'è? È un ristorante del casinò? No, è
una società a parte! Quindi se vogliamo essere ortodossi, qui non
c'è un "eccetera", ma c'è scritto:
"bar e ristoranti del
casinò";
dunque, si dice: "noi, come ospitalità esterna,
consideriamo la "STV"". Voi capite che le vostre perplessità
possono essere anche le mie se andiamo ad un discorso di logica, ma
voi mi avete ricordato più volte che l'applicazione del
disciplinare è di tipo normativo.
Se posso dare un senso a questo mio intervento, per la
definizione delle percentuali normalmente queste cose vengono fatte
a consuntivo, quindi a consuntivo si vedrà quanto è stato fatto di
produzione diretta, indiretta, si vedranno le percentuali e si
vedrà la compatibilità della deliberazione della Giunta regionale
con la quale si autorizza il contributo che viene pagato in
dodicesimi con il consuntivo. Credo che sul disciplinare dovrà
esserci un momento di chiarezza fra l'interpretazione che è stata
data, la volontà ed eventualmente la conciliazione con quanto
scritto, perché se l'intenzione fosse stata quella di dare una
rigidità per le spese sul territorio - senza avere la pretesa di
sostituirmi al legislatore, ma dando un contributo -, avrebbe
dovuto essere scritto, sia nel vecchio disciplinare, sia nel nuovo:
"
e dovranno essere destinate non meno del 30% all'ospitalità
esterna"
... non ci sarebbe stato alcun problema! D'altra parte,
quale norma - mi rivolgo ai sostenitori del mercato - può imporre a
una società di spendere dei soldi, perché il contributo copre solo
il 52%, quindi non c'è nessuno che può imporre alla società di
spendere dei soldi per attività che non vengono ritenute utili
all'azienda. Qui entriamo nella filosofia generale, fra chi dice
che il "Billia" è indispensabile e chi dice che è utile, ma non
indispensabile.
Prendo atto delle valutazioni tecniche, dopodiché bisogna
trovare gli strumenti per metterle in pratica. Le strutture dicono:
"sull'esterno i giocatori non ci vogliono andare" e la norma
riguarda proprio le manifestazioni dirette, che sono quelle per i
giocatori. Nell'economia di questo disciplinare, sulle altre
tipologie nulla si dice, ma prevale l'ospitalità esterna, perché se
c'è un convegno di medici, è vero che probabilmente dormire al
"Billia" è più comodo, ma non è indispensabile; al contrario, il
giocatore ha un'altra filosofia!
È stata avviata un'attività di approfondimento, il Comitato
delle manifestazioni, che riguarda con la s.p.a. l'attività del
2003 e del 2004; l'attività precedente della Gestione straordinaria
no, ma sarà una conseguenza.
Presidente - La parola al Consigliere Tibaldi.
Tibaldi (CdL) - Innanzitutto il suo intervento - ancorché
improntato a una connotazione di una certa natura di questo
contratto di servizio, ovvero ha cercato di spiegarci che detto
contratto è in funzione di un interesse aziendale - noi ci sentiamo
in grado di smentirlo. Questo contratto non è in funzione di un
interesse aziendale - parlo per la "Casinò S.p.a." -, ancorché lei
lo abbia ribadito a più riprese e venga evidenziato nel contratto
di servizio! Questo contratto ha una funzione di salvaguardia
occupazionale, era necessario anche alla luce della risoluzione
votata da questo Consiglio tamponare, congelare una situazione di
crisi diventata insostenibile; di conseguenza, si rischiavano 47
licenziamenti. Per scongiurare questi licenziamenti, è intervenuto
il "provvedimento tampone", ma c'è di più: forse i licenziamenti
non erano solo 47, erano 150, perché si ipotizzava già da parte
dell'azienda una cessazione dell'attività, e questo era stato
palesato!
Non è vero che c'è una necessità aziendale da parte della
"Casinò S.p.a." di sottoscrivere questo contratto, altrimenti lo
stesso avrebbe dovuto essere sottoscritto fin dal 1° gennaio 2004!
Se effettivamente i sommi gestori della casa da gioco avevano
interesse a continuare ad usufruire dei servizi alberghieri del
"Grand Hôtel Billia" con gli standard qualitativi attuali, lo
facevano dal 1° gennaio, momento in cui assumevano l'incarico di
amministratori dell'azienda, e non lo facevano solo per un periodo
transitorio di 4 mesi più 2, dopodiché - come lei ha detto a più
riprese - questo contratto non è ripetibile. Allora ci spieghi qual
è la necessità aziendale così sottolineata, se poi questo contratto
non è ripetibile, se non poteva essere fatto dal 1° gennaio...
(interruzione dell'Assessore Marguerettaz, fuori
microfono)
... non prendiamoci in giro! Se la natura è quella aziendale,
cioè serve alla "Casinò S.p.a." e al "Grand Hôtel Billia", si
stipula fin dall'inizio e non a fine agosto con decorrenza dal 1°
agosto, perché c'è un programma annuale di manifestazioni che è
stato stilato con estrema puntualità e che ha avuto decorrenza ed
esecuzione nel corso delle sue settimane annuali. Allora questo
contratto è una "boccata di ossigeno" per 140 persone, è una
"boccata di ossigeno" che verrà a mancare nel momento in cui tale
contratto estinguerà i suoi effetti; quindi ha una natura
estemporanea, altrimenti sarebbe ripetibile, e lei è caduto in
contraddizioni profonde!
Vorrei soffermarmi su alcune questioni meramente matematiche,
perché lei, ad un certo punto, ha detto: "questa è matematica";
allora, se questa è matematica, lei, rispondendo alla prima domanda
ha detto che il costo medio di ogni camera è stato stabilito in
225,00 euro a camera, IVA esclusa, per quel periodo di 4 mesi più
2, prezzo che include gli spazi congressuali che possono essere
utilizzati per i vari avvenimenti. Ho qui un prospetto di ricavi e
di presenze del "Grand Hôtel Billia" del primo quadrimestre 2004;
le presenze derivanti dal casinò, ospitalità interna, ammontano a
7.207 unità, per un importo complessivo di 764.800,00 euro. Facendo
una semplice divisione, il prezzo medio per camera, esclusi quegli
spazi congressuali che voi avete forfetizzato nell'ambito dei
225,00 euro, ammonta a 106,00-107,00 euro circa a persona, siamo
alla metà! Lei non può quindi dirmi che questa è una necessità
aziendale...
(interruzione dell'Assessore Marguerettaz, fuori
microfono)
... certo, l'ospitalità riguarda le persone, sto parlando di
persone, non sto parlando di camere! Assessore, le faccio poi
vedere i dati, sono dati ufficiali; di conseguenza, per il servizio
di "bed & breakfast", poi lei dice, sommati gli spazi
congressuali il prezzo...
(il Presidente del Consiglio invita il Consigliere Tibaldi a
concludere il suo intervento)
... concludo velocemente. Il limite del 70% è già stato superato
ampiamente nei primi 7 mesi nei valori che ci ha dato lei, perché
se 821.000,00 euro corrispondono alla cifra esterna e 4.300,00 euro
è la cifra dell'ospitalità interna, capisce che il rapporto è
superiore al 70%, quindi la regola è stata violata! Lei dice: "sono
regole che magari non sono cogenti", ma non è vero, perché se tutte
le regole sono lasciate all'interpretazione dell'assessore di
turno, tanto vale scrivere un disciplinare! Lei invoca la prassi,
ma se ci sono le norme evitiamo di fare le norme, evitiamo di
votare dei disciplinari in aula, se poi tutto viene applicato
secondo la prassi!
Il tempo a disposizione non mi consente di andare avanti; lascio
la parola al collega Lattanzi.
Presidente - La parola al Consigliere Lattanzi.
Lattanzi (CdL) - Mi sento di poter dire che siamo molto, molto
lontani da una soluzione, non solo per la questione "Billia", ma
per la funzionalità del casinò, perché se è vero che oggi stiamo
discutendo di un contratto di affitto, di accordo per 6 mesi per i
servizi del "Billia", è anche vero che alla domanda cruciale:
"quali sono le iniziative per risolvere la "questione "Billia"", la
risposta è
:
"stiamo valutando"!
Ora, questa è una risposta che mi sento anche di condividere,
perché poi è la realtà dei fatti, sappiamo tutti quanto sia
complessa la "questione Billia", sappiamo tutti dei contenziosi in
essere sulla proprietà da parte della società proprietaria, delle
vicissitudini degli scambi di proprietà, sappiamo dei ricorsi del
Tribunale, sappiamo dei conflitti interni alle famiglie del
proprietario, sappiamo tutto quello che credo sappiano i 147
dipendenti e i dirigenti della "Casinò S.p.a."; ma quello che
altrettanto sappiamo è che quel "Billia" è strategico! Qualcuno
adesso comincia a dire: "sì, strategico, ma non fondamentale".
Diciamo la verità, potessimo comprarlo domattina sarebbe strategico
e fondamentale!
Il problema è un altro, è se riusciamo a poterlo comprare!
Nell'impossibilità di comprarlo immediatamente per le vicissitudini
legali a cui abbiamo assistito in questi mesi, la questione è: cosa
ne facciamo? Perché se qualcuno mi dice - come diceva anche lei -:
"la questione è complessa, ma è una cosa su cui dobbiamo lavorare,
quindi ci siamo presi 6 mesi", io dico: al di là dei deliri che ho
sentito in questi giorni, cioè dell'opportunità di chiudere il
rapporto con il "Billia" e di far girare tutta la clientela su
tutti gli altri alberghi, nel momento in cui parliamo di progetto
di sviluppo, soluzioni di mercato, gestione privatistica del
casinò, qualcuno mi può spiegare come ci presenteremo alla
clientela con un casinò rilanciato sotto l'aspetto dell'iniziativa,
che manda i suoi clienti in giro per tutta Saint-Vincent e
Châtillon con un mausoleo - il "Billia" - che andrà a tracollare
vicino al casinò?
Dico questo perché stamani il collega La Torre parlava di D'Urso
e della proposta, che peraltro non è una proposta, ma è un dovere,
a fronte di una direttiva europea che impone al nostro Paese di
aprire nuove case da gioco - anche se noi abbiamo lavorato affinché
non si facesse un'apertura per ogni Regione, ed è una battaglia
politica che, come Valdostani, siamo orgogliosi di aver portato
avanti, perché ad oggi non vediamo ancora aperto un casinò in una
Regione -... però, siccome andiamo verso la liberalizzazione del
mercato e anche se non apre il casinò a Perugia, apre a Chiasso, a
Lione, ne aprono 10 alla frontiera jugoslava, non possiamo non
pensare di mettere in condizioni il casinò di poter competere!
Mi rendo conto che non è facile la soluzione del "Billia", ma
non credo sia possibile affrontare il mercato, dopo tutto quello
che ho sentito da gestori privati e pubblici, per rilanciare il
casinò con un "Billia" che è chiuso, è in fallimento e mostrerà
tutti i suoi limiti di indecenza immobiliare nei prossimi 20 anni,
perché non credo che il proprietario sia disponibile a mantenere il
"Billia" aperto, ma vuoto! Immagino che sarà costretto o a metterlo
sul mercato, sperando che qualcuno lo compri - che non sia la
Regione! - e sarà dura, oppure a chiuderlo! A questo punto vorrei
che mi si spiegasse come faremo ad affrontare il mercato come
casinò, con quella cosa decadente vicino, oppure quali sono gli
intendimenti di "Finaosta", la quale un giorno dice: "si può fare",
il giorno dopo dice: "non si può fare", che incarica una società di
consulenza per farsi dire se si può fare e quando ne ha conferma,
gli dice che va bene...
(il Presidente del Consiglio invita il Consigliere Lattanzi a
concludere il suo intervento)
... ha ragione. Una battuta e chiudo sulla seconda risposta. Mi
rendo conto che la privatizzazione è la soluzione, ma del casinò,
perché quando noi perdiamo il tempo a parlare dell'applicazione del
disciplinare da parte di dirigenti nominati in termini politici per
gestire un'azienda pubblica, che è un casinò che deve stare sul
mercato, mi rendo conto di tutti i limiti da lei giustamente
ribaditi. Il disciplinare è un "mostro" che è contro il mercato, è
un qualcosa che può stare nella testa dei burocrati, ma non sul
mercato, perché nessuna azienda con un disciplinare così può stare
sul mercato!
Ribadisco quella che ritengo sia la soluzione finale: la
privatizzazione del casinò; non c'è altra scelta di soluzione.
