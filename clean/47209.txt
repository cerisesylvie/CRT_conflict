Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 3503 del 4 aprile 2024 - Resoconto
OGGETTO N. 3503/XVI - Interpellanza: "Stato di attuazione
della Maison de la Montagne e valutazione sull'ipotesi di
realizzazione di una struttura per l'arrampicata sportiva adatta a
competizioni di livello internazionale".
Bertin (Presidente) -
Punto n. 44. Ha chiesto la parola
la consigliera Minelli, ne ha facoltà.
Minelli (PCP) -
L'estate scorsa, con l'assestamento di
bilancio e con un iter rapidissimo, è stato approvato un contributo
di 3 milioni di euro alle Associazioni delle guide valdostane e dei
maestri di sci per la costruzione della Maison de la montagne, che
dovrebbe diventare la sede istituzionale delle due associazioni.
Associazioni che, secondo quanto ci ha detto l'Assessore in
audizione in II Commissione e poi anche durante la discussione in
aula, hanno richiesto alla Regione di finanziare l'opera e hanno
espressamente indicato il luogo da loro prescelto per la futura
Maison, vale a dire l'area dell'Espace Aosta vicino alla Torre
piezometrica. Le parole dell'Assessore erano state queste: "Le due
Associazioni hanno dichiarato che la zona ha importante visibilità
dall'autostrada, determinante per l'immagine della struttura e
piena vista sulle montagne simbolo di Aosta: la Becca di Nona e il
Monte Emilius, questo basta per giustificare la scelta". A
novembre, rispondendo a un'interrogazione del Gruppo Misto che
chiedeva conto della tempistica per la Maison, l'Assessore aveva
detto, tra l'altro: "È emersa la necessità di svolgere degli
approfondimenti istruttori di varia natura, tra i quali il
dimensionamento dell'opera, gli aspetti urbanistici e tutta una
serie di attività di dettaglio, che incidono su aspetti connessi
alle scelte di progettazione dell'immobile e sulla conseguente
determinazione del puntuale costo complessivo dell'opera ogni onere
compreso. Le tempistiche per lo svolgimento e la valutazione di
tali approfondimenti tuttora in corso, seppur non mettono in
discussione la realizzabilità dell'opera, renderanno difficile il
rispetto del termine ultimo del 1° dicembre 2023 fissato per la
presentazione dell'istanza di contributo, la cui erogazione
occorrerà verosimilmente posticipare al prossimo anno". Avevamo
capito in quell'occasione che l'invocata urgenza del provvedimento
a luglio non si era tradotta in atti concreti e che questi atti non
sarebbero comunque arrivati entro la fine del 2023, quindi
l'importo stanziato sarebbe andato in avanzo di amministrazione,
cosa che è puntualmente avvenuta. Eppure io ricordo che a giugno,
quando siamo arrivati in Commissione con questa proposta, bisognava
correre per avere i finanziamenti nell'assestamento prima della
pausa estiva nonostante entrambe le associazioni di professionisti
fossero, e sono, dotate di una sede istituzionale, che non mi
sembrano essere entrambe fatiscenti, tant'è vero che quella
dell'Associazione dei maestri di sci è stata acquistata da non
molti anni.
A proposito della futura Maison, ricordo che durante l'audizione
in II Commissione il 10 luglio 2023 avevamo appreso che oltre
all'edificio, che si svilupperà su un solo piano di circa mille
metri quadri, saranno messi a disposizione delle due Associazioni
anche 1.500 metri quadri esterni da destinare a parcheggi e in
futuro - così era emerso - una parete attrezzata per l'arrampicata
sportiva, esclusivamente destinata alla formazione degli associati,
per cui, proprio dietro esplicite domande, l'Assessore aveva
recisamente escluso qualsiasi possibile utilizzo a scopi diversi, a
scopi anche commerciali e ad attività aperte al pubblico. Nelle
settimane scorse abbiamo appreso che non ci sarebbe stato
preventivamente all'interno dell'UVGAM un confronto tra tutte le
guide alpine riguardo al progetto di quest'opera, alla sua
ubicazione e alla relativa richiesta, così ci era stato detto,
inoltrata alla Regione da parte dell'Associazione. Sembra infatti
che le guide abbiano appreso della scelta di realizzare la Maison
de la montagne in quell'area vicino alla torre durante il mese di
giugno 2023, dopo che la notizia era apparsa sugli organi di
informazione ed è una cosa piuttosto singolare, perché noi
pensavamo e avevamo capito che si trattasse di una scelta meditata,
conosciuta e condivisa; pare che non sia così e risulta anche da
carteggi che abbiamo visto.
Sempre nelle scorse settimane, siamo venuti a conoscenza di uno
studio che noi non avevamo mai visto, uno studio di fattibilità
"per la realizzazione di una nuova struttura dedicata
all'arrampicata
indoor
e
outdoor
di interesse
internazionale nella città di Aosta", questo è il titolo, cioè una
struttura ipotizzata proprio nelle immediate vicinanze della torre
piezometrica i cui promotori sono alcune guide alpine. Tale studio,
preventivamente esposto ai Presidenti di UVGAM e di AVMS, sarebbe
stato portato a conoscenza anche di vari esponenti dell'attuale
Governo e di quello precedente, tuttavia i promotori di questo
progetto avrebbero incontrato delle difficoltà nel presentare lo
studio agli organi decisionali di UVGAM (uso il condizionale perché
sono cose di cui ho informazioni ma non posso verificare). Abbiamo
visto che lo studio prevedrebbe degli spazi istituzionali per UVGAM
e per l'Associazione dei maestri di sci, spazi formativi per gli
operatori degli impianti a fune e potrebbero potenzialmente
interessare diverse realtà sportive valdostane, nonché studenti e
giovani. Stiamo parlando dell'ipotesi di progettazione e
realizzazione di una struttura per l'arrampicata aperta al
pubblico, le cui caratteristiche, almeno secondo quanto evidenziato
dai promotori, per dimensioni, altezza e tipologia dell'offerta
potrebbero attirare molti appassionati di uno sport, questo lo
abbiamo potuto verificare che è sicuramente in crescita, e
contribuire anche ad alleviare la carenza di impianti sportivi per
gli studenti valdostani e forse anche per i soggetti con
disabilità. Potrebbe infine ospitare delle competizioni di livello
internazionale che attualmente si svolgono solo in palestre che
sono concentrate nel nord-est del Paese.
È con queste premesse che chiediamo al Governo innanzitutto
"quale sia oggi lo stato di attuazione della Maison de la montagne
prevista dall'articolo 19 della legge 12/2023"; siamo ad aprile, da
luglio sono passati parecchi mesi, anche da novembre quando il
collega Restano aveva fatto la sua interrogazione, quindi chiediamo
di sapere qual è lo stato di attuazione; secondariamente se
conferma che la struttura per l'arrampicata ipotizzata nello spazio
esterno alla prevista Maison de la montagne non sarà destinata ad
attività rivolte anche all'esterno e a un ampio pubblico, ma
soltanto alla formazione e all'allenamento degli associati UVGAM e
AVMS; se sia a conoscenza dello studio di fattibilità citato in
premessa e se lo stesso è stato preso in qualche considerazione
durante l'iter che poi ha portato alla scelta di realizzare la
Maison de la montagne", così come ci è stato configurato; infine
"se sia stata valutata, o se si intenda valutare, l'ipotesi di una
struttura per l'arrampicata sportiva adatta a competizioni di
livello internazionale al pari di quelle esistenti in altre regioni
(per esempio in Trentino, in Alto Adige e in Veneto), che potrebbe
offrire una soluzione alle carenze in questo settore in Valle
d'Aosta e l'opportunità per tutti i cittadini valdostani, i turisti
e i giovani atleti di godere di uno spazio più moderno e fruibile
rispetto a quelli attuali, che risultano effettivamente modesti per
dimensioni e qualità".
Presidente -
Risponde l'assessore Grosjacques.
Grosjacques (UV) -
Prima di rispondere ai quesiti che
sono stati posti dalla collega Minelli, mi permetta, collega, una
precisazione circa l'asserita mancata condivisione interna
all'Unione valdostana delle guide di alta montagna rispetto alla
Maison de la montagne, in quanto il presidente Marlier ci ha
comunicato di aver condiviso sia informalmente che formalmente i
vari passaggi con gli organi interni dell'Associazione. A questo
proposito è bene precisare che il Presidente, a norma dello
Statuto, non agisce infatti autonomamente ma dà attuazione alle
decisioni degli organismi interni. Oltre che per le vie brevi, per
ragioni di celerità, l'argomento Maison de la montagne risulta
infatti essere stato trattato in riunioni formali dall'Assemblea
dei rappresentanti, composta tra gli altri dai Presidenti delle
società guide locali e dai membri eletti dall'Assemblea generale
nella riunione del 22 maggio 2023, punto 4 all'ordine del giorno,
che aveva come titolo: "Esame, ipotesi e modalità di realizzazione
di una sede comune tra UVGAM e Associazione valdostana maestri di
sci" e dalla Giunta esecutiva costituita dal Presidente e dal
Vicepresidente dell'Unione guide e da tre membri eletti
dall'Assemblea dei rappresentanti nella riunione del 10 luglio
2023, punti 1 e 2 all'ordine del giorno, rispettivamente: 1) esame
e approvazione bozza mandato di rappresentanza da conferire
all'Associazione valdostana maestri di sci per la realizzazione
della Maison de la montagne; 2) mandato al Presidente per la
sottoscrizione del documento di cui al punto 1 e azioni necessarie
e opportune alla realizzazione della Maison de la montagne. Proprio
in virtù del principio di rappresentatività che caratterizza questi
organismi interni all'Unione, ritengo quindi che non vi sia stata
alcuna mancata condivisione del cosiddetto "progetto Maison de la
montagne".
Per venire ai quesiti posti, relativamente al primo, come
correttamente indicato nell'iniziativa, le somme di cui
all'articolo 19 della legge regionale 12/2023, destinate alla
realizzazione della Maison de la montagne, sono andate in avanzo di
amministrazione in quanto gli approfondimenti istruttori, resisi
necessari in fase di progettazione, non hanno consentito il
rispetto delle scadenze previste per la presentazione dell'istanza
di finanziamento. L'UVGAM e l'AVMS, con nota formale del dicembre
2023, hanno quindi richiesto di poter beneficiare del finanziamento
per l'anno 2024 e hanno proseguito le attività di progettazione
dell'opera poiché le norme del bilancio armonizzato, di cui al
decreto legislativo 118/2011, non hanno consentito la conservazione
delle somme accantonate nel 2023, che sono pertanto, come detto,
andate in avanzo di amministrazione. Allo stato attuale, in
analogia con quanto avvenuto lo scorso anno, è stato predisposto un
articolo per la prossima legge di assestamento, finalizzato alla
concessione di un contributo per l'anno 2024 per la realizzazione
della Maison de la montagne. Considerato che la progettazione è
pressoché ultimata, l'Unione Guide e l'Associazione maestri di sci
stanno predisponendo la documentazione necessaria a corredo
dell'istanza di finanziamento.
In merito al secondo quesito, non posso confermare la
realizzazione della struttura di arrampicata sportiva, questo
perché, nel corso della mia audizione del 10 luglio 2023 che lei ha
citato avvenuta in II Commissione, avevo fatto riferimento alla
comunicazione ricevuta con la quale l'Unione guide e l'Associazione
maestri di sci illustravano le principali caratteristiche
dell'opera da realizzarsi e precisavano infine quanto segue: "La
restante area esterna, circa 1.500 metri quadri, sarà dedicata ai
parcheggi di servizio e a un'area verde dove in futuro potrebbero
trovare posto attività legate al mondo della montagna, quali, per
esempio, una parete attrezzata per l'arrampicata, oppure spazi per
l'esposizione di argomenti trattati durante la formazione". Come si
evince da quanto scritto, allo stato attuale si tratta quindi di
un'ipotesi e non di una certezza; in ogni caso, qualora tale parete
attrezzata dovesse essere realizzata, sarà destinata unicamente
alle attività di formazione degli associati, sia guide che maestri
di sci.
Riguardo al terzo quesito, non sono a conoscenza dello studio di
fattibilità citato nell'interpellanza, che in ogni caso non ha in
alcun modo influenzato la decisione in questione poiché
l'ubicazione dell'area sulla quale costruire la sede istituzionale
è stata scelta dall'Unione guide e dai maestri di sci in totale
autonomia, senza che tale studio venisse mai inserito come elemento
di discussione.
Sulle giustificazioni della scelta ha ben detto la collega
Minelli e non voglio tornare, sono valutazioni che sono state fatte
dalle due Associazioni, quindi loro hanno ritenuto che questa fosse
l'area più idonea alla costruzione della sede. È una zona
certamente appetibile per le ragioni lei ha esplicitato nella sua
premessa anche per il mondo sportivo, ne è un esempio il fatto che
tra pochi giorni nella torre piezometrica verrà inaugurato un
centro di arrampicata comprensivo di una sala
boulder
di
arrampicata: si tratta di uno spazio progettato
ad hoc
per
le attività didattiche di pratica sportiva, come, ad esempio,
l'arrampicata e le attività di avvicinamento all'alpinismo.
Devo precisare che la realizzazione della Maison de la montagne
non richiede alcuna variazione al piano regolatore comunale essendo
tale fabbricato inserito nel retino LM1 all'interno della sottozona
DB01, così come disciplinato dall'articolo 25.2 1 delle norme
tecniche di attuazione per quanto riguarda le destinazioni d'uso
previste nella sottozona stessa. Viceversa, in caso di
realizzazione della struttura che lei ha posto come ipotesi di
realizzazione, che non è quella che hanno evidenziato nella loro
proposta le due Associazioni, per questioni di spazio non potrebbe
essere localizzata nel retino LM1 dove verrà costruita la Maison de
la montagne e quindi dovrebbe essere comunque sottoposta
preventivamente a una variazione del piano regolatore generale
comunale della città di Aosta.
Per quel che riguarda il quarto quesito, la Valle d'Aosta
fortunatamente non è sprovvista di strutture per arrampicata,
sinteticamente sono presenti strutture nei seguenti comuni: a
Courmayeur, a La Thuile, a Cogne, due ad Aosta, a Gressan, a
Valtournenche, a Verrès, a Brusson, a Champoluc, a Gaby e ad Antey.
Nella struttura di Courmayeur sono state organizzate gare
internazionali e attualmente le misure e la struttura permettono
l'effettuazione di gare sia nazionali che internazionali. A questo
proposito vorrei ricordare che nel 2022 si è svolto il Campionato
interregionale Piemonte-Liguria-Valle d'Aosta. La struttura di
Aosta può ospitare gare federali, mentre a Valtournenche si
svolgono normalmente gare federali. La Maison de la montagne
soddisfa di certo le esigenze di spazi rappresentate sia dalle
guide che dai maestri di sci, ma non si escludono altre iniziative
che non rientrano e non possono rientrare in tale progetto, ma in
ogni caso, benché ad oggi in Valle d'Aosta siano già operative
strutture in cui si svolgono e si possono svolgere gare di alto
livello, l'Amministrazione regionale e l'Unione guide di alta
montagna non sono certamente contrarie a iniziative imprenditoriali
da parte di privati cittadini.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Faccio anch'io una premessa:
evidentemente bisognerà leggere, se ci sono, i verbali di quella
riunione del 24 maggio del 2023 e poi anche la questione della
Giunta esecutiva, perché, da quello che risulta a noi, le cose non
stanno esattamente così, nel senso che, quando si deve valutare
un'opera del genere, se ne deve discutere, però c'è una cosa che
proprio non torna. Lei, Assessore, ci aveva detto - e l'ha detto
due volte, sia in Commissione che poi anche in aula; ho verificato,
durante la discussione dell'assestamento - che la richiesta di
costruire lì la Maison de la montagne in quella precisa zona, con
quelle caratteristiche, eccetera, era stata una richiesta esplicita
delle due Associazioni e che quindi si prendeva in carico questa
richiesta. Invece in una risposta scritta del Presidente UVGAM a
guide che gli avevano scritto per chiedere conto di questa cosa,
c'è scritto una cosa diversa: "Non si è mai valutata la scelta di
un progetto piuttosto che un altro in quanto il progetto "Maison de
la montagne" è un'esclusività della Regione Valle d'Aosta", cioè è
la Regione che ha deciso. Allora qui c'è stato detto: "La facciamo
perché ci dicono che la vogliono fare lì, la vogliono così e noi
accettiamo perché è una cosa utile, che va bene e che
condividiamo". Mentre qui si dice: "No, non siamo noi, è la Regione
che ha deciso una cosa del genere", allora c'è qualche cosa che non
mi torna e non mi torna soprattutto la questione della
condivisione, perché ho visto anche tutta una serie di scambi di
lettere in cui di condiviso io leggo ben poco, ma, al di là di
questo, è probabilmente un problema più interno che altro.
Sulla questione della prosecuzione dell'iter lei ci ha detto che
sarà inserito di nuovo quest'articolo nella prossima legge di
assestamento di bilancio, allora mi viene da dire: "Ritenta, sarai
più fortunato", intanto sarà passato, al momento della prossima
legge di assestamento di bilancio, quasi un anno e sono 3 milioni
che probabilmente si potevano destinare in quel momento a cose che
si potevano fare anche entro la fine dell'anno, ma avete voluto
fare così, c'era molta fretta. Abbiamo fatto un iter velocissimo
per l'approvazione di quella proposta, cosa che abbiamo visto poche
volte.
Sulla questione invece della mia seconda domanda, lei conferma
che quella ipotizzata palestra sarà utilizzata esclusivamente per
uso interno, cioè per la formazione delle guide, unicamente per le
guide e per i maestri di sci. Volevo una conferma e l'abbiamo.
Poi dice che non è a conoscenza dello studio e che in ogni caso
questo non ha influenzato la scelta, quindi non è nemmeno stato
preso in considerazione. Io credo che non sia un atteggiamento
molto corretto, lei non lo ha visto... a noi è stato detto che sia
esponenti di questo Governo attuale che di quello precedente
avevano avuto la possibilità di esaminare questa proposta, che è
ovviamente una proposta credo da perfezionare, molto di
prefattibilità, però non prendere in considerazione una proposta
del genere non mi sembra una cosa tanto corretta, perché se è vero
che ci sono varie strutture, come lei ha detto, è anche vero che
queste strutture sono scollegate tra di loro, sono per la
maggioranza piccole, sottodimensionate, equivalgono a delle
strutture che - abbiamo provato un po' a chiedere anche ai vicini
cugini savoiardi - in Savoia vengono utilizzate in certi licei, in
certe scuole, ma non rispondono alle richieste che oggi ci sono in
termini di volumi di clienti, di opportunità e di offerta a livello
adeguato. Ci è anche stato detto da tecnici che si occupano di
allestimento di palestre che non si possono rinnovare quelle
attuali in progressione, cioè non si possono cambiare facilmente
itinerari, percorsi, assetti, eccetera. C'è la struttura di
Tzamberlet, lo sappiamo, che dovrebbe andare in appalto, ma al
momento - così ci dicono - non regge perché più di 20, massimo 30
persone non può ospitare, e se c'è una classe ragazzi, è già
satura. Una palestra più grande potrebbe ospitare anche tre classi,
ma poi io credo che, al di là di questo, può essere una proposta
valida, non valida, non lo so perché non ho contezza esattamente di
tutto quello che ci deve essere in una palestra e se quel progetto
lì funziona o non funziona, però prendere in considerazione e
valutare nel momento in cui si devono fare delle scelte come
queste, perché potrebbe dare un ritorno alla Valle d'Aosta anche
più importante, io credo che avrebbe dovuto essere preso in
considerazione. Non ultima anche la questione che in quella
palestra che lei ci dice sarà esclusivo uso di guide e maestri,
magari invece si poteva fare anche della formazione per chi lavora
in quota per varie attività di lavoro, penso alle reti paramassi,
che non ha un posto dove esercitarsi.
