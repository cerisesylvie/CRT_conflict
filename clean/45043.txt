Classificazione
ASSISTENZA SOCIALE
Disabili
TRASPORTI E VIABILITÀ
Impianti a fune



Oggetto del Consiglio n. 1864 del 5 ottobre 2022 - Resoconto
OGGETTO N. 1864/XVI - Interrogazione: "Applicazione, da parte
delle società di gestione degli impianti di risalita, di tariffe
agevolate ai titolari della "Carta europea della
disabilità".
Bertin (Presidente) -
Punto n. 19 all'ordine del giorno.
Per la risposta, la parola all'assessore Bertschy.
Bertschy (AV-VdA Unie) -
L'interrogazione rileva un fatto
che è accaduto durante l'estate a Gressoney-Saint-Jean, comunque si
tratta della richiesta di vedere riconosciuta la Carta europea
della disabilità per poter utilizzare le agevolazioni previste
all'interno degli impianti a fune. Mi si chiede se sono a
conoscenza di quanto sopra evidenziato, nel senso che non è stata
riconosciuta a una persona la validità della Carta, quindi mi si
domanda se è a conoscenza di quanto sopra evidenziato e se
corrisponde al vero che la Carta europea della disabilità non sia
accettata dalla società di gestione degli impianti di risalita
della nostra Regione per l'acquisto di biglietti a tariffa
agevolata. No, non ero a conoscenza del reclamo e la ringrazio
anche per aver portato alla mia attenzione e all'attenzione degli
altri Assessori, perché oggi ci occupiamo degli impianti a fune ma
è un tema molto trasversale il riconoscimento di questa Carta. Noi
abbiamo cercato di capire dalla società che cos'è successo, come
sono andati i fatti. Nello specifico la Carta ad oggi non è
riconosciuta dal sistema degli impianti ma poi, facendo un
approfondimento e un po' di studio, grazie all'iniziativa che ho
presentato, ho visto che le convenzioni attive per il
riconoscimento della Carta in Italia sono veramente poche, si
contano nell'ordine di una decina di enti e non per tutte le
iniziative. Mi sono anche permesso di sentire alcune associazioni
che rappresentano le persone con disabilità e devo dire che anche
in questo caso c'è ancora poco utilizzo della Carta, anche perché
non è così semplice utilizzarla, bisogna andare sul sito dell'INPS,
è una questione decisamente da promuovere insieme alle
associazioni.
Per quanto riguarda il riconoscimento nello specifico, la
società si è comportata nella maniera giusta, perché oggi le regole
che prevedono di avere delle agevolazioni prevedono che
l'invalidità sia superiore al 70 percento, la Carta viene
riconosciuta con un'invalidità superiore al 67 percento ma ci sono
tutta un'altra serie di caratteristiche che bisognerebbe poter
verificare attraverso addirittura un lettore, quindi bisogna
lavorare per andare in quella direzione.
Nel caso specifico, la società non ha sbagliato, nel senso che
ad oggi non è previsto, il che non vuol dire che non bisogna
lavorare perché si preveda soprattutto adesso che siamo a ridosso
della stagione invernale. L'operatrice alla cassa ha fatto il suo
lavoro in maniera un po' rigida, soprattutto se poi andiamo a
valutare l'entità del costo del biglietto, però appunto,
attenendosi alle attuali regole, non ha sbagliato, come non ha
sbagliato la società. Per quanto riguarda la segnalazione
effettuata, mi impegno a promuoverlo nel Tavolo della disabilità
che è previsto e anche all'interno del progetto, soprattutto a
valutare con le associazioni categoria e con l'AVIF come andare a
introdurre, in maniera da poterlo poi controllare... perché la
Carta contiene tanti dati che non sono l'esclusivo riconoscimento
della percentuale di invalidità e che quindi non devono mettere in
difficoltà né l'operatore, né la persona rispetto ai termini della
privacy
e comunque, ripeto, credo che, andando ad allargare
il discorso al di là dello sci, ci sia da aprire un confronto con
un po' tutti i settori insieme alle associazioni per capire se
attraverso un'attenzione a una promozione dell'attivazione di
questa Carta, si possa andare a migliorare l'utilizzo dei servizi e
a cercare di renderli, da un lato, più semplici, ma dall'altra
parte anche agibili per le persone con disabilità ed eventualmente
i loro accompagnatori. Noi già nel corso del mese di ottobre
abbiamo previsto una riunione del Tavolo che riguarda la mozione
sulla inclusività delle stazioni, ne parleremo insieme alle
associazioni e a tutti gli operatori in modo da avere la
possibilità di capire come eventualmente fare anche degli
investimenti per tenere in considerazione l'attivazione di questa
Carta, che è bene ricordare è attiva da pochi mesi.
Presidente -
Per la replica, si è prenotata la
consigliera Minelli.
Minelli (PCP) -
Grazie Assessore. L'interrogazione che
avevamo depositato nasce da una segnalazione che è arrivata da
fuori Valle, verso la fine dell'estate, i primi di settembre, e che
ci aveva sorpreso negativamente perché questa
disability
Card
, da quanto ci risulta, è attiva nel nostro Paese, in
Italia, dal dicembre 2013, è stata approvata con il decreto del
Presidente del Consiglio dei ministri n. 159 del 2013. È possibile,
e lei lo ha detto, che i titolari della Carta europea possano
ottenere le agevolazioni previste soltanto se i soggetti pubblici o
privati che gestiscono dei servizi hanno sottoscritto un'apposita
convenzione, e lei dice che le società degli impianti a fune non
rientrano al momento tra coloro che hanno attivato tali
convenzioni. Poi ha preso un impegno di cui ci felicitiamo e che è
importante, però osserviamo che se non ci sono ancora queste
convenzioni è comunque abbastanza negativo, perché oltretutto la
nostra Regione ha recentemente puntato molto sull'inclusività delle
persone con disabilità con il progetto "Lo sci per tutte le
abilità", che ovviamente deve utilizzare anche gli impianti a fune,
perché se è stata attivata questa possibilità di potenziare,
bisognerà utilizzare gli impianti.  Giustamente lei dice che
gli operatori si sono comportati correttamente, loro fanno il loro
mestiere, però una comunicazione, un'informazione in questo senso,
a nostro avviso, probabilmente poteva essere data anche prima.
Faccio presente che l'utente che si è visto rifiutare questa
Carta per lo sconto ha evidenziato che da anni usa questa Carta per
i servizi più disparati in giro per l'Italia. Anch'io ho visto sul
sito che ufficialmente sono un numero esiguo quegli enti che hanno
attivato la carta, ma evidentemente questa Carta della disabilità
in varie Regioni viene utilizzata per vari servizi, anche laddove
non ci sono enti che hanno specificatamente sottoscritto la
convenzione. Lei diceva è un problema anche perché all'interno
della
disability Card
non ci sono soltanto informazioni
circa la percentuale di disabilità e di invalidità, però quello che
importa è che questa situazione di disabilità certificata è proprio
recepita dalla disability Card, che addirittura, ci dicono dalle
associazioni che abbiamo sentito, sostituisce
in toto
il
certificato cartaceo, lo stesso che, per esempio, fino a tempo fa
bisognava esibire anche solo al momento dell'acquisto di un
computer per avere gli sconti previsti riguardo all'IVA, cioè l'IVA
agevolata al 4 percento, basta presentare la disability Card. Mi
sembra che sia uno strumento molto più agevole, che semplifica le
cose, perché altrimenti noi sappiamo che c'è un cartaceo dove ci
sono informazioni lì sì molto più sensibili, perché sono esibite,
ogni qualvolta si deve chiedere uno sconto, in forma cartacea con
tutta quella che è in qualche modo la storia della persona; una
carta come la tessera sanitaria è uno strumento molto più
agevole.
Quello che vorrei capire, visto che l'Assessore, come spesso
accade, fa un'integrazione...
(intervento di un Consigliere,
fuori microfono)
...ma io lo dico in positivo nel senso che se
si riescono a dare delle informazioni più complete, è giusto,
quindi io apprezzo se poi viene qualche chiarimento in più. Quello
che volevo anche chiedere è questo: se fosse stata esibita la
documentazione cartacea sulla certificazione di disabilità, ci
sarebbe stato lo sconto o in quel caso non sarebbe comunque
previsto? Volevo sapere anche questo perché è importante.
In ultimo una piccola cosa: è increscioso anche il fatto che non
sia stata data nessuna risposta alla
mail
mandata dal
familiare dell'utente all'Ufficio turistico di Gressoney, è stata
mandata una
mail
il 24 agosto alle ore 13:51 all'indirizzo
mail "gressoneyturismovda" in cui si segnalava questa cosa e non è
arrivata nessuna risposta. Io credo che se noi vogliamo davvero
fare della nostra Regione, già lo è, un esempio di accoglienza a
tutti i livelli, soprattutto per quello che riguarda i turisti che
vengono da fuori, un'attenzione di più a queste cose, che possono
sembrare piccole, va data perché sono importanti.
Presidente -
Si è prenotato l'assessore Bertschy per una
precisazione puntuale, prego, ha la parola.
Bertschy (AV-VdA Unie) -
Nessuna vena polemica, voglio
solo dire che io ho in mano il decreto del Presidente del Consiglio
dei ministri del 23 dicembre 2021, che dice: "Definizione dei
criteri per il rilascio della Carta europea della disabilità" ed è
stato pubblicato sulla "Gazzetta" il 23 dicembre 2021. Io
sinceramente non ero a conoscenza che era attivo dal 2013 e so -
non glielo ho letto perché non volevo cercarmi rogne - mi dicono
attivo da febbraio-marzo 2022, quindi le dico le informazioni in
mio possesso ma, ripeto, senza nessuno spirito polemico, poi è una
parte del lavoro di cui credo sia da parlarne bene anche in Valle
d'Aosta con le associazioni e finisce lì. C'è l'impegno a farlo e
io la ringrazio ancora per la segnalazione.
Presidente -
Segue un altro piccolo intervento di un
minuto.
Minelli (PCP) -
Meno di un minuto, semplicemente per dire
che il decreto a cui si riferisce il Presidente credo sia quello
con cui poi l'INPS ha messo... come dire? a terra anche questa
cosa, ma l'iscrizione da parte dei soggetti a questa convenzione
era attiva ben prima di febbraio, perché il decreto è il n.
159/2013. Al di là di tutto, accogliamo con favore l'impegno
dell'Assessore in questo senso da estendere magari anche al collega
del turismo che faccia fare un po' più attenzione alle risposte
degli uffici turistici.
