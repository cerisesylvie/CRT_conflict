Classificazione
EDILIZIA
Edilizia pubblica
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 829 del 10 luglio 2019 - Resoconto
OGGETTO N. 829/XV - Interpellanza: "Interventi di
manutenzione effettuati sulla Caserma dei Vigili del Fuoco Erik
Mortara".
Rini (Presidente) -
Punto 24 all'ordine del giorno. Per
l'illustrazione, la parola al collega Mossa.
Mossa (M5S) -
Sabato 19 gennaio, parliamo di ben sei mesi
fa, su invito di Conapo, sindacato autonomo dei Vigili del Fuoco,
io e la deputata Elisa Tripodi ci siamo recati presso la caserma
dei Vigili del Fuoco Erik Mortara per un'ispezione atta a
verificarne le condizioni manutentive. La presenza della deputata
era dovuta al fatto che i sindacati avevano già manifestato la
volontà dei Vigili del Fuoco di voler passare al Corpo nazionale.
Questo non solo per i problemi manutentivi della struttura, ma
anche perché, come noto, il sistema retributivo, contributivo e
previdenziale non era e non è equiparato a quello dei loro colleghi
del Corpo nazionale. Volontà che poi in febbraio è sfociata in un
referendum votato alla quasi unanimità.
L'invito a visitare la struttura era stato spedito a tutti i 35
Consiglieri presenti in Aula il 14 dicembre 2018. Ora, non so se
anche gli altri colleghi hanno avuto modo - come mi fa cenno il
collega Manfrin e mi fa piacere - di fare un tour della caserma per
verificarne lo stato. Se non l'avete ancora fatto, vi inviterei a
farlo se non altro per constatare voi stessi le condizioni in cui
versa. Esiste comunque materiale a sufficienza per poter fare in
alternativa un tour virtuale dello stabile. Io stesso ho provato a
coinvolgere un po' tutti mettendo rilievo del materiale
multimediale attraverso i social, e credo che siate tutti
consapevoli perlomeno di cosa avviene quando lì dentro piove.
Dopo la visita ispettiva del 19 gennaio, presentai due giorni
dopo un'interrogazione a risposta immediata all'assessore Borrello.
Durante l'illustrazione, nella descrizione della struttura, oltre a
delineare una situazione indecorosa e di degrado della stessa,
evidenziai che c'erano gravi infiltrazioni acquose in tutto lo
stabile, che mettevano a serio rischio l'integrità dei mezzi, del
materiale, degli strumenti e ovviamente anche la salute del
personale. L'assessore Borrello nella risposta - oltre a enunciare
che negli ultimi 18 anni sono stati effettuati degli interventi per
un importo totale di 5.200.000 euro, a testimonianza del fatto che
sono stati fatti sopralluoghi da parte dell'Amministrazione
regionale e che si è cercato di dare una manutenzione continuativa
rispetto a quest'opera, tutto questo per rimarcare che c'è una
certa sensibilità e coscienza sull'argomento da parte
dell'Amministrazione - aggiunse che "proprio in virtù del fatto che
vi sia consapevolezza dei problemi di carattere manutentivo,
abbiamo già stanziato, alla luce degli atti, 685.000 euro che sono
già disponibili per il 2019". Aggiunse che si sarebbe impegnato per
verificare lui stesso, previo confronto con i dirigenti, le opere
ritenute prioritarie per il funzionamento della caserma. Terminò
l'intervento, confortandoci: "vorremmo pertanto tranquillizzare i
colleghi presenti: da parte dell'Amministrazione c'è attenzione
rispetto a questa tematica".
Nella replica le dissi, Assessore, che avevo seri dubbi che con
685.000 euro sareste riusciti a risolvere problemi manutentivi che
non sono stati risolti con investimenti pregressi di ben 5.200.000
euro. Così sono passati sei mesi dalla mia interrogazione e durante
le ultime piogge di giugno ricevo un video che mostra che piove
all'interno della struttura proprio come se non ci fosse un
tetto.
Adesso, è vero che io avevo perplessità sull'entità dei fondi
stanziati per il 2019 rispetto a tutti gli aspetti critici della
caserma Erik Mortara, ma davo ingenuamente per scontato che se non
altro questi fondi sarebbero serviti per risolvere almeno i
problemi delle infiltrazioni piovane. Ora però mi chiedo quanto
costerà mai questa guaina protettiva la cui funzione è ricoprire il
tetto e rendere impermeabili le sue mura?
Quindi oggi le chiedo, Assessore, come sono stati investiti
questi 685.000 euro, quali opere sono state ritenute prioritarie da
lei e dal confronto che ha avuto con i dirigenti. Perché,
Assessore, se a me piove dentro casa e ho pochi soldi da investire
in manutenzione, non li impiego, che so, per cambiare i sanitari,
per cambiare la tappezzeria, la moquette, o il parquet, o il
servizio di posate perché non brilla più, io li impiego per
riparare il tetto e lo faccio subito. Anche se non sono scaltro
come un amministratore regionale. Quindi, se questi fondi sono
stati utilizzati per risolvere problemi di manutenzione ritenuti
ancor più gravi di questo, allora ci dica quali sono queste
criticità perché siamo tutti profondamente preoccupati.
Assessore, io le chiedo quando smetterà di piovere all'interno
della caserma Erik Mortara. Così in base alla sua risposta
saggeremo tutti quanti anche quanto siano rilevanti, efficaci,
incisive, influenti, ascendenti, autorevoli, autoritarie, d'effetto
e di peso le prerogative dei nostri Assessori nei confronti delle
amministrazioni che gestiscono.
Infine, le chiedo un parere prettamente personale e la prego,
per quanto le sia possibile, di rispondermi fuori dai denti. Se
questa Amministrazione regionale non è in grado di equiparare il
sistema retributivo, contributivo e previdenziale dei Vigili del
Fuoco rispetto a quello dei loro colleghi del Corpo nazionale, se
non è in grado nemmeno d'intervenire con opere di manutenzione che
garantiscano perlomeno, e dico perlomeno, che non piova più
all'interno della struttura, non sarebbe forse più opportuno per
tutti che il Servizio antincendio ritorni finalmente nelle mani del
Ministero dell'interno? Per "tutti" intendo i Vigili del Fuoco in
primis, ma anche voi Amministrazione che annaspate evidentemente
nel tentativo di risolvere qualsiasi questione che li riguardi.
Infine, come al solito, a rimetterci saranno anche i cittadini
valdostani che rischiano di non avere più prestazioni efficienti a
causa di mezzi e materiale la cui integrità è messa costantemente a
rischio ogni giorno.
Presidente -
Per la risposta, la parola all'assessore
Borrello.
Borrello (SA) -
Grazie, collega. Innanzitutto
quest'iniziativa mi permette anche di spiegare, ma lo sapete
benissimo tutti, soprattutto coloro che hanno avuto responsabilità
amministrative, che le amministrazioni parlano per atti, di
conseguenza a una serie di valutazioni che lei ha fatto risponderò
con l'elencazione di documentazione che è stata prodotta e che, se
ha bisogno, le fornirò.
Però la prima risposta che le vorrei dare rispetto alla solerzia
di un Assessore è che l'Assessore deve rispettare il codice degli
appalti, deve rispettare tutti i vincoli dettati sia per
progettazioni che siano interne sia che debbano essere date come
servizio attinente all'ingegneria e all'architettura. Questo è un
dato di fatto, poi vorrei anch'io anticipare il più possibile gli
interventi ma ci sono delle regole dettate dal decreto legislativo
50 del 2016 che sono molto ferree e alle quali neanche un Assessore
vigile del fuoco si può sottrarre, nonostante la sensibilità che ho
sulla materia.
Lei citava un sopralluogo che ha fatto alla caserma del 19
gennaio, io il sopralluogo, a seguito dello stanziamento dei fondi,
l'ho fatto l'8 gennaio. L'8 gennaio ho fatto un primo sopralluogo,
quindi in tempi non sospetti, però non l'ho pubblicizzato perché
rientra anche nel ruolo dell'Assessore analizzare e verificare le
problematiche all'interno delle strutture.
In data 15 gennaio con protocollo 1349, quindi ancora prima
della presentazione della sua prima interpellanza, abbiamo chiesto
quali fossero le opere prioritarie da effettuare all'interno della
caserma. Con nota del 23 gennaio abbiamo chiesto alla struttura
competente, quindi al comando, quali erano le opere che erano
ritenute prioritarie per la gestione operativa della caserma. Nella
predisposizione della documentazione il 12 febbraio abbiamo fatto
un'ulteriore riunione per capire le esigenze del personale della
struttura, del comando, per arrivare poi al 19 febbraio, data in
cui il Comandante del Corpo valdostano ci ha trasmesso un elenco
delle priorità.
Cosa abbiamo fatto in quella fase? L'avevo già annunciato: la
programmazione degli interventi all'interno dei prossimi anni deve
essere valutata in base all'entità e alla tipologia. La prima
considerazione che abbiamo fatto è aggiornare l'NTC del 2018 per
quanto riguarda la verifica sismica, quindi è in corso di
affidamento un incarico a un professionista, un ingegnere, per
quanto riguarda la caserma vecchia... la parte vecchia della
caserma, aggiornamento NTC del 2018.
Lei ha fatto l'esempio della casa propria. Allora, nelle more
delle valutazioni di carattere sismico e strutturali della caserma
vecchia abbiamo deciso, di concerto con il Comandante, di non
intervenire sulla caserma vecchia, in attesa di avere delle
risultanze rispetto a questo studio strutturale in modo tale da
capire.
Prima di cambiare le persiane o gli infissi faccio una
valutazione dal punto di vista strutturale. Questa si chiama buona
amministrazione. Non vado a buttare soldi se poi devo andare a
sventrare un corpo di fabbrica!
Abbiamo analizzato col Comandante le priorità rispetto agli
edifici non incardinati nell'edificio vecchio. Abbiamo fatto dei
sopralluoghi nel mese di maggio e di giugno e nel mese di maggio e
giugno abbiamo dato soddisfazione rispetto alle esigenze richieste
dal Comandante, perché si parla per atti! Allora cosa abbiamo
fatto? Rispetto ai corpi di fabbrica, non a quelli vecchi non
interessati dagli adeguamenti di carattere sismico e strutturale,
per cui siamo in attesa delle verifiche.
La richiesta era rifacimento dell'impermeabilizzazione della
copertura piana della palestra che presenta problemi
d'infiltrazione. Il costo dell'intervento si può stimare in via
indicativa in complessivi 60.000 euro. Essendo la cifra di questa
entità, c'è una progettazione interna e verranno spesi soldi
all'interno dell'anno 2019. Quindi ci sono dei soldi stanziati per
la verifica sismica, ed è il punto n. 1; rifacimento della
palestra, per chi non conosce: elisoccorso e quant'altro, che erano
l'oggetto della sua prima interrogazione, quindi circa 60.000 euro
per progettazione interna, e la stiamo facendo. Sopralluoghi fatti
a maggio e a giugno. Secondo elemento non incardinato all'interno
del vecchio corpo di fabbrica sottoposto a verifica di carattere
strutturale: rifacimento delle impermeabilizzazioni e
dell'asfaltatura del cortile interno, della rampa d'accesso, delle
autorimesse interrate e delle piazzole a uso privato, che è
"l'oggetto" di questa sollecitazione. Tra virgolette, noi i
sopralluoghi li abbiamo fatti i primi di giugno. L'entità
dell'intervento è di circa 300.000 euro, non possiamo fare
progettazione interna perché le regole dicono che non posso fare
progettazione interna! Allora devo dare un incarico per fare la
progettazione, perché altrimenti io passo da una caserma e poi
arrivo alla sua caserma!
Detto questo, visto che ho particolare sensibilità e visto che
ci sono dei soldi a disposizione, abbiamo fatto un'ulteriore
riunione con la struttura, con il Corpo, e abbiamo detto: abbiamo
analizzato, abbiamo visto che dobbiamo dare a progettazione
esterna, cerchiamo di risolvere il problema in maniera definitiva,
e sto parlando di quella situazione che è emersa. Andiamo a questo
punto a definire anche il problema delle vasche acque bianche-acque
nere, delle pendenze... Quindi non è una mera disposizione di una
guaina di impermeabilizzazione, è un intervento un po' più
strutturale. Allora andremo in progettazione esterna con un
incarico di progettazione, con i soldi stanziati nel 2019, nel
rispetto del decreto legislativo 50 del 2016, e andremo a svolgere
quest'intervento. Nella riunione che abbiamo fatto con il
Comandante abbiamo detto: "guardi che la procedura potrebbe
protrarsi fino a novembre, perché questi sono i tempi. Sapendo che
è un piazzale operativo dove ci sono anche i mezzi, valutiamo se è
opportuno farlo a novembre o in primavera dell'anno prossimo,
perché sennò questi mezzi da dove escono? Visto che ci sono più di
50 mezzi che devono passare da quel piazzale e siccome lo devo
alzare tutto, lo devo impermeabilizzare e devo fare le pendenze. È
opportuno farlo a novembre o valutiamo a livello operativo se farlo
successivamente? Io sono a disposizione, i soldi ci sono, la
progettazione è in itinere, valutiamo".
Ulteriore indicazione che ci è stata data: l'installazione di un
impianto di climatizzazione estiva per le camerate e per il blocco
servizi igienici e relativo edificio prefabbricato di recente
costruzione, quindi siamo sempre fuori dal vecchio corpo di
fabbrica. Costo di tale intervento 75.000 euro. Considerato che è
solo questione di carattere impiantistico, devo dare una
progettazione a un'impiantista, e non è incardinato nelle strutture
del mio Assessorato, quindi ci sarà una gara per i servizi
attinenti all'impiantistica. Faremo anche questo, ovviamente
prevedendo le gare e i tempi di gara.
Ho parlato delle verifiche di carattere strutturale, ho parlato
della manutenzione straordinaria, parliamo ora della manutenzione
ordinaria. Ho un elenco di e-mail che arrivano e tendenzialmente il
tempo di risposta delle mie strutture è di due giorni per quanto
riguarda la manutenzione ordinaria. Ovviamente le richieste devono
essere effettuate da coloro che vivono la caserma. Il 15 maggio mi
è arrivata la richiesta e il 17 è stata espletata, l'11 maggio è
arrivata un'altra richiesta ed è stata espletata dopo due giorni.
Tanti piccoli interventi e quant'altro.
Io sono consapevole che 685.000 euro non sono necessari per
risolvere le problematiche, ricordo che nel 2015 è stata
abbandonata l'idea di fare un'altra caserma dei Vigili del Fuoco e
di conseguenza da allora si è cercato di fare un'implementazione
dell'attività manutentiva che però non può finire nel 2019, tant'è
che ho chiesto al Comandante ulteriori interventi che sono
necessari al fine di rendere il più possibile funzionale la
caserma, da poter poi incardinare in una programmazione del 2020 e
2021. Perché la manutenzione deve essere continuativa, tenuto conto
che devo anche garantire l'attività di soccorso. L'esempio del
piazzale di prima era quanto mai opportuno.
Ultima considerazione. Lo dico senza polemica, io sono in questo
periodo storico l'Assessore ai lavori pubblici della Regione Valle
d'Aosta, di conseguenza devo gestire più di 500 strutture. È vero
che sono vigile del fuoco e ho particolare sensibilità per la
tematica, ma sono responsabile della manutenzione di più di 500
strutture. Di conseguenza - e me lo permetta, sono, come lei, "di
caserma" - non posso non difendere i miei dipendenti
dell'Assessorato nel momento in cui lei mi dice "vista
l'inconsistenza e l'inadeguatezza degli interventi manutentivi".
Io, a difesa dei miei collaboratori dell'Assessorato, non accetto
questo tipo di dichiarazione. Le ho dato dimostrazione dell'impegno
in tal senso, ci vuole una programmazione, probabilmente,
sicuramente, si può migliorare.
In merito all'ultima sua considerazione, nulla c'entra, ma lo
capisco, è una provocazione rispetto agli aspetti di carattere
manutentivo. Sono stato molto chiaro nel mio intervento di qualche
Consiglio fa in merito al ruolo dei Vigili del Fuoco: io ritengo
che un percorso autonomistico che riesca a garantire
l'equiparazione sia la strada per dare dignità al Corpo valdostano
dei Vigili del Fuoco, a seguito di scelte del percorso
autonomistico dal '99 a oggi, dal punto di vista, e lo ripeto,
previdenziale, e dello stato giuridico, equiparazione dal punto di
vista ordinamentale ed economico; qualora questo non venga
realizzato - ma il Presidente ha già dato indicazioni in tal senso
per quanto riguarda la paritetica e le norme di attuazione - non si
devono escludere altri tipi di percorso.
Presidente -
Per la replica, la parola al collega
Mossa.
Mossa (M5S) -
Grazie, Assessore, per la sua risposta. Io
in questi giorni, anzi in questi mesi, noto una cosa: nell'attività
ispettiva i Consiglieri presentano delle criticità di ogni natura,
di ogni tipo, e nei primi interventi gli Assessori si rendono
diciamo disponibili a risolvere queste criticità a 360 gradi. Poi
passa il tempo, passano i mesi e le criticità rimangono nonostante
le buone intenzioni dei nostri Assessori. Quando si ritorna
nuovamente sulle stesse questioni, sentiamo parlare di burocrazia,
programmazione, "il codice degli appalti prevede che", "non dipende
dal mio Assessorato" e si tende sempre a rimandare; adesso stiamo
rimandando i lavori a novembre o addirittura in primavera. Quindi
se in questo momento ci sono dei Vigili del Fuoco che stanno
aspettando, almeno sono consapevoli che pioverà all'interno della
caserma fino a novembre, se non addirittura in primavera. Questo
perché il nostro Assessore è sensibile sul tema, sulla tematica.
Pensate se non era sensibile! Pensate cosa succedeva! Meno male,
no?
La prossima volta che fate delle ispezioni all'interno della
caserma per capire quali siano le priorità, magari fatele nel
momento in cui piove all'interno dell'autorimessa, così vi
renderete conto che forse non è un problema il terremoto ma lo è
l'acqua piovana che filtra all'interno!
