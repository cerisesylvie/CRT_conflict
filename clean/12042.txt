Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2916 del 18 dicembre 1991 - Resoconto
OGGETTO N. 2916/IX Dati sui livelli di inquinamento
atmosferico e acustico
(Interpellanza)
.
Presidente
Do lettura dell'interpellanza presentata
dal Consigliere Ricca-rand:
Interpellanza Ricordato che l'11 gennaio 1991 è stata
consegnata all'U.s.l., da parte della Regione, una unità mobile di
controllo dell'aria;
Ricordato altresì che entro il 26 ottobre 1991 dovevano essere
conclusi i lavori per le stazioni fisse di rilevamento
dell'inquinamento atmosferico ed acustico;
Constatato che permane una grave carenza di dati sui livelli di
inquinamento nella nostra regione;
Rilevato che non è stata finora data adeguata diffusione ai dati
rilevati dall'unità mobile di controllo dell'aria;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) se sono entrate in funzione le stazioni fisse di rilevamento
dell'inquinamento atmosferico e acustico;
2) quali sono le località in cui, dall'inizio dell'anno ad oggi,
sono stati fatti dei rilevamenti da parte dell'unità mobile di
controllo e quali sono i risultati di tali rilevamenti;
3) per quale motivo l'unità mobile non rileva i dati sull'ozono
e se tale dato viene rilevato dalle stazioni fisse;
4) per quale motivo non sono stati resi pubblici i dati finora
rilevati e che cosa si intende fare perché sia data adeguata
informazione sulla qualità dell'aria nella nostra regione.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza è stata presentata
constatando il permanere di una gravissima carenza di dati per
quanto riguarda l'inquinamento atmosferico nella nostra regione. E'
da anni ormai che dovrebbe essere installato questo sistema di
rilevamento della qualità dell'aria, imperniato su una serie di
stazioni fisse e un laboratorio mobile. Sulla ubicazione di queste
stazioni fisse già in passato avevamo rilevato l'incongruità,
perché si tratta di quasi tutte stazioni fisse collocate in zone di
montagna e di campagna, quindi scarsamente significative rispetto a
realtà di inquinamento urbano e da traffico; comunque ci sono
almeno alcune di queste stazioni, come ad esempio quella collocata
ad Aosta, che potrebbero fornire dei dati significativi.
Queste stazioni di rilevamento dell'inquinamento atmosferico
dovevano, dopo un lunghissimo iter, entrare in funzione a partire
dall'ottobre 1991, perché le ultime notizie che erano state date in
Consiglio, a seguito di una interrogazione che avevo presentato
nella primavera del 1991, erano che i lavori erano stati affidati
ad una impresa nell'ottobre del 1990, erano stati dati 12 mesi di
tempo, essendo fissata la scadenza per il 26 ottobre 1991. Non mi
risulta, a tutt'oggi, che qualcuna di queste stazioni di
rilevamento sia entrata in funzione.
Per quanto riguarda i dati del laboratorio mobile, abbiamo avuto
dei dati molto parziali durante l'estate; avevo chiesto con una
interrogazione che questi dati venissero resi pubblici con una
certa regolarità e metodologia, in modo che i cittadini fossero
informati, ma anche di questo non si è più saputo niente e i dati
sono praticamente sconosciuti.
C'è stata, la scorsa settimana, la presentazione pubblica dello
studio di fattibilità di un impianto di teleriscaldamento nella
città di Aosta, commissionato dall'Assessorato regionale
all'industria al prof. Boffa del Politecnico di Torino. Il prof.
Boffa ha rilevato, con un accento critico molto forte, il fatto che
la città di Aosta sia priva di dati sull'inquinamento atmosferico,
segnalando la difformità di questa situazione rispetto alla
situazione di gran parte delle altre città, che hanno ormai dei
dati facilmente rilevabili, periodicamente aggiornati, resi
pubblici, tant'è vero che poi sulla base di questi dati vengono
presi dei provvedimenti (come vediamo nelle grandi città in questi
giorni) di restrizione del traffico privato eccetera.
Tutto questo avviene in presenza di fenomeni estremamente
negativi che si stanno verificando in particolare nella città di
Aosta, tipo quello del continuo cambiamento di sistemi di
riscaldamento con passaggi dal sistema a gasolio a quello a nafta,
il che comporta una maggiore emissione di anidride solforosa e un
maggiore livello di inquinamento nella nostra città. Da qui la
necessità di avere dei dati costanti, che siano resi pubblici, dati
che evidentemente non possono basarsi soltanto sui dati forniti dal
laboratorio mobile, perché il laboratorio mobile deve essere
spostato da una zona all'altra, o meglio può servire a rilevare in
diverse zone, ma poi c'è bisogno di stazioni fisse che permettano
un aggiornamento costante della situazione.
Questi sono i motivi per cui abbiamo presentato l'interpellanza.
Oltre ai dati sulla qualità dell'aria chiediamo anche di avere dei
dati sull'inquinamento acustico, per sapere se la Regione ha
recepito le recenti normative dello Stato, che prevedevano una
zonizzazione dei livelli di inquinamento acustico, in modo da avere
dei dati precisi.
L'ultima cosa che chiediamo è di sapere come mai la stazione
mobile non fa il rilevamento del dato dell'ozono, rilevamento che è
importante perché deve essere correlato con la presenza degli
idrocarburi e quindi, in assenza di rilevamento dell'ozono, diventa
scarsamente significativo anche il dato sulla presenza di
idrocarburi.
Volevamo sapere se è previsto che comunque questo dato verrà
rilevato e se nelle stazioni fisse è prevista la rilevazione anche
del dato dell'ozono.
Presidente
Ha chiesto di parlare l'Assessore
all'Ambiente, Territorio e Trasporti Fosson, ne ha facoltà.
Fosson (DC)
Le stazioni fisse di rilevamento sui dati
dell'inquinamento atmosferico non sono ancora entrate in funzione;
quattro stazioni, tre delle quali per la misura dei soli parametri
meteorologici, e una stazione per la misura dei traccianti
dell'inquinamento, sita in piazza Plouves di Aosta, sono state
poste in opera il 13 dicembre; verranno cablate e attivate nei
prossimi giorni. Per le altre cinque stazioni fisse sono state
collaudate tutte le apparecchiature, in parte già cablate negli
appositi armadi, e sono pronte per la installazione. In parte sono
già state inviate e stoccate presso i magazzini
dell'Amministrazione regionale.
Quello che momentaneamente impedisce la installazione della
strumentazione e l'avvio delle stazioni è la mancanza degli
allacciamenti Enel; le apposite richieste sono state inoltrate
dall'Assessorato all'agricoltura, che era competente per materia
prima della istituzione dell'Assessorato all'ambiente e che ha
provveduto a fare le gare di appalto e ad aggiudicare i lavori,
ormai da un anno e mezzo. Per alcuni siti i tempi previsti
dall'Enel per poter fornire l'allacciamento elettrico sono
piuttosto lunghi, in quanto l'avvio dei lavori è subordinato
all'acquisizione dei permessi da parte di vari organi ed enti:
Sovrintendenza ai beni culturali, ente Parco eccetera.
Per quanto riguarda la seconda domanda, i rilevamenti effettuati
dalla unità mobile di controllo sono eseguiti per mezzo di campagne
stagionali ad Aosta: al Teatro romano, in Piazza della Repubblica,
in via Parigi e a Morgex, con stazionamento del mezzo per 2 o 3
settimane in ogni punto citato della città di Aosta e per circa 10
giorni nella località individuata a Morgex. I dati relativi ai
rilevamenti sono disponibili oltre che presso l'Assessorato alla
sanità, presso la Presidenza della Giunta, il commissario dell'Usl,
il competente servizio dell'Usl, e presso i comuni interessati ai
rilievi.
Passando alla terza richiesta, il laboratorio mobile non rileva
la concentrazione nell'aria dell'ozono, in quanto non trattandosi
di un inquinante primario, ma prodotto per reazione fotochimica a
partire da altri composti, si può ritenere sufficiente un unico
punto di misura per la città di Aosta; tale misura è prevista nella
stazione di piazza Plouves. Voglio precisare inoltre che nelle
altre stazioni fisse sono già previsti gli analizzatori di ozono
per misure combinate con quelle degli idrocarburi.
Per quanto riguarda l'ultima domanda, preciso che i dati
rilevati sono a disposizione dei servizi che ho già citato; non c'è
problema a farli pervenire al Consigliere interpellante e anzi
voglio ancora precisare che, non appena sarà messa a punto, e noi
speriamo ormai per la primavera, tutta la rete di rilevamento, si
potrà redigere un bollettino per la pubblicizzazione dei dati
dell'inquinamento dell'aria in Valle d'Aosta.
Per quel che riguarda l'inquinamento acustico, il Dpr che è
entrato in vigore prevede che tutti i tipi di lavorazione che hanno
un inquinamento acustico vengano censiti a cura degli interessati.
Per quanto mi risulta, sono pervenute all'Assessorato alla sanità
le denunce dei titolari di attività che provocano inquinamento
acustico.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dichiaro non soddisfatto della
risposta dell'Assessore all'Ambiente. Constato che questa
competenza è passata da un assessorato all'altro...
(...Interruzione dell'Assessore Fosson...)
No, è il tipo di risposta che... è una legge del 1987 questa con
cui abbiamo previsto questa rete di rilevamento. Arriviamo alla
fine del 1991 a dire che non si hanno ancora gli allacciamenti
Enel, ed è una cosa incredibile, perché in Piazza Plouves c'era già
un centro di rilevamento, bastava modificarlo, dargli una
attrezzatura un po' più avanzata ed efficiente e si poteva,
nell'arco di pochissimi mesi, metterlo in funzione.
Non ho capito neanche esattamente, dalla risposta
dell'Assessore, a che punto siamo perché dice che c'è
l'apparecchiatura ma deve essere cablata; non ho capito cos'è
questo cablaggio che deve essere fatto. Ma sono cavi per l'Enel,
per l'energia elettrica? Ma il collegamento Enel c'era già, perché
ad esempio in Piazza Plouves c'era già la vecchia centralina di
rilevamento di polveri eccetera, che funzionava sicuramente con un
allacciamento Enel; quindi non capisco quale allacciamento ci sia
da fare.
Comunque mi sembra che si stia perdendo tantissimo tempo; il
fatto è che non abbiamo dei dati significativi.
Il fatto che l'ozono non venga rilevato dalla stazione di
rilevamento mobile, visto che non richiede apparecchiature
complesse, mi sembra discutibile, perché, se questo laboratorio
mobile si deve spostare, non dappertutto ci sarà una stazione fissa
che può fare da punto di riferimento per quanto riguarda la
correlazione dei dati sugli idrocarburi con quelli dell'ozono.
Quindi sarebbe bene dotare il laboratorio anche degli strumenti
necessari per rilevare la quantità di ozono presente.
Per quanto riguarda i dati, rispondendo all'interrogazione che
avevo presentato nel mese di luglio, l'Assessore all'agricoltura mi
aveva risposto che si sarebbe previsto un metodo di
pubblicizzazione dei dati, per cui la prima settimana di ogni mese
si sarebbero resi noti i dati della campagna del mese
precedente.
E' chiaro che dover andare a cercare i dati presso l'Usl, presso
l'Assessorato, presso la Presidenza della Giunta non è così
agevole; per cui si tratta di dati che vanno forniti alla gente
perché sono informazioni fondamentali: dobbiamo sapere se l'aria
che respiriamo è pulita o è inquinata, in che misura lo è, anche
perché poi si possono assumere dei provvedimenti conseguenti.
Non ho sentito, nella risposta dell'Assessore, riferimenti ai
dati dei rilevamenti di questo ultimo periodo; chiedo di avere
copia, anche perché credo che i mesi di dicembre e di gennaio sono
due mesi importanti rispetto alla qualità dell'aria, perché sono
due mesi in cui c'è, oltre al problema dell'inquinamento da
traffico, anche quello da riscaldamento.
Ora noi avevamo avuto dai precedenti rilevamenti, anche se fatti
in modo più episodico da parte del "Treno Verde" e da parte di
altri strumenti di rilevamento, dei dati molto preoccupanti nei
mesi di dicembre e di gennaio in particolare; chiedo di sapere,
soprattutto per gli ultimi mesi, novembre e dicembre, quali sono i
dati e cosa emerge da questa situazione.
Quindi chiedo all'Assessore di fornirmi successivamente questa
documentazione.
