Classificazione
ISTRUZIONE PUBBLICA
Organi collegiali


Resoconto integrale del dibattito dell'aula
Oggetto del Consiglio n. 2195 del 23 ottobre 1996 - Resoconto
SEDUTA POMERIDIANA DEL 23 OTTOBRE 1996
OGGETTO N. 2195/X Disegno di legge: "Modificazioni alle leggi
regionali 5 novembre 1976, n. 47 (Organi collegiali a livello di
circolo didattico e di istituto delle scuole elementari, secondarie
ed artistiche della Regione) e 8 agosto 1977, n. 55 (Organi
collegiali della scuola a livello distrettuale e regionale.
Modifiche ed integrazioni alla legge regionale 5 novembre 1976, n.
47)".
Articolo 1 (Modificazioni all'articolo 15 della legge regionale
47/1976)
1. Il quinto comma dell'articolo 15 della legge regionale 5
novembre 1976, n. 47 (Organi collegiali a livello di circolo
didattico e di istituto delle scuole elementari, secondarie ed
artistiche della Regione), è sostituito dal seguente:
"Il Sovraintendente agli studi vigila sul regolare funzionamento
degli organi collegiali di circolo e d'istituto. A tal fine può
richiedere ai direttori didattici e ai presidi copia delle
deliberazioni adottate ed effettuare periodiche verifiche presso le
istituzioni scolastiche onde accertare la regolarità della gestione
amministrativo-contabile."
Articolo 2 (Modificazioni all'articolo 9 della legge regionale
55/1977)
1. Il primo comma dell'articolo 9 della legge regionale 8 agosto
1977, n. 55 (Organi collegiali della scuola a livello distrettuale
e regionale - Modifiche e integrazioni alla legge regionale 5
novembre 1976, n. 47), è sostituito dal seguente:
"Il Sovraintendente agli studi e la Giunta regionale esercitano
la vigilanza sui consigli scolastici distrettuali secondo le
modalità indicate nei primi cinque commi dell'articolo 15 della
legge regionale 47/1976."
Articolo 3 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Squarzino Secondina.
Squarzino (VA) Con questo disegno di legge si vuole dare una
risposta alla richiesta che le scuole hanno più volte manifestato
di maggiore autonomia e di maggiore efficienza nel loro
funzionamento. Tutti sappiamo come sia crescente negli utenti, ma
anche nelle pubbliche amministrazioni, l'esigenza di semplificare
tutte le procedure burocratiche.
Per quanto riguarda gli organi collegiali, in particolare i
circoli e i consigli di istituto, questi sono regolati da leggi
regionali, la legge n. 47/76 e n. 55/77 e successivi regolamenti,
che riprendono quanto i decreti delegati hanno prescritto per
quanto riguarda la partecipazione di studenti e genitori alla vita
della scuola.
In questi anni si è registrato un inconveniente nel
funzionamento di questi organi collegiali, cioè tutte le delibere
dei Consigli di istituto e dei Consigli di circolo, dovendo essere
vistate dalla Soprintendenza, erano rallentate nel loro momento di
decisione, nel loro momento effettivo.
Per questo motivo, proprio recependo l'esigenza di dare maggiore
autonomia alle scuole, si è deciso di prevedere una modifica nelle
due leggi regionali che riguardavano questo aspetto. In questo modo
si ritorna allo spirito della normativa nazionale, che era quello
di individuare solo una vigilanza del Sovraintendente agli studi su
questi atti deliberativi, senza prevedere un controllo puntuale
come invece è avvenuto in questi anni.
Con questo disegno di legge si riconosce al Sovraintendente agli
studi la vigilanza sul funzionamento degli organi collegiali e si
precisa che questa vigilanza può avvenire attraverso la richiesta
di copia delle delibere e l'effettuazione di periodiche verifiche.
In questo modo tutte le delibere che i Consigli ed i Circoli di
istituto decidono di assumere hanno valore di esecutività
immediata, a meno che possa verificarsi un'illegittimità, cosa che
nell'autonomia degli istituti è difficile che avvenga.
Il funzionamento dei Consigli di istituto e dei Consigli di
circolo richiederebbe interventi di tipo più puntuale e diverso,
interventi che saranno resi possibili nel momento in cui questo
disegno di legge avrà effetto, perché solo allora si potrà rivedere
tutto il regolamento e si potrà intervenire su alcuni nodi
problematici, per esempio modalità di acquisto e di appalti,
modalità di usare strumenti informatici per la documentazione
interna e per la comunicazione anche all'esterno.
Per quanto riguarda quest'ultimo aspetto, visto che c'era anche
una richiesta esplicita da parte delle scuole di usare gli
strumenti informatici, recentemente una circolare della
Sovraintendenza agli studi ha consentito di rispondere
provvisoriamente a questo problema. Problema che poi sarà preso in
esame insieme agli altri nel momento in cui si rivedrà tutto il
regolamento.
Presidente É aperta la discussione generale.
Ha chiesto la parola il Consigliere Chiarello.
Chiarello (RC) Volevo ribadire quello che ha detto poco fa il
Consigliere Marguerettaz, che intanto questi soldi erano nei fondi
globali...
(... ilarità dell'assemblea...)
... ho sbagliato...
Presidente Chiedo immensamente scusa al Consiglio, ma credo che
siano gli sbalzi climatici che vi stanno mettendo nelle condizioni
di non connettere più; non solo viene disatteso sistematicamente il
regolamento, ma poi...
Se nessuno chiede la parola, dichiaro chiusa la discussione
generale. Si passa all'esame dell'articolato.
Pongo in votazione l'articolo 1:
Presenti, votanti e favorevoli: 24
Presidente Pongo in votazione l'articolo 2:
Presenti, votanti e favorevoli: 24
Presidente Pongo in votazione l'articolo 3:
Presenti, votanti e favorevoli: 24
Presidente Pongo in votazione la legge nel suo complesso:
Presenti, votanti e favorevoli: 28
Il Consiglio approva all'unanimità
