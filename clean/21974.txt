Classificazione
COMMERCIO



Oggetto del Consiglio n. 1678 del 20 dicembre 2005 - Resoconto
OGGETTO N. 1678/XII - Provvedimenti per il contenimento del
caro-vita nella Regione. (Interpellanza)
Interpellanza
Appreso che i dati dell'inflazione tendenziale dell'anno in
corso indicano in Aosta la città più cara d'Italia, con un tasso
inflativo del 3,4%;
Ricordato che, di fronte al problema del caro-vita, lo scorso
anno la Giunta regionale estese alla nostra Valle un accordo per il
contenimento dei prezzi con la grande distribuzione; accordo di
sicura efficacia mediatica, che non ottenne tuttavia alcun
risultato reale;
Osservato altresì che, sul tema del contenimento dei prezzi,
il governo regionale assicurò l'apertura di un tavolo di confronto
con le associazioni dei consumatori;
Ritenuto che il costo della vita costituisca uno dei problemi
più gravi da affrontare, specie in riferimento alle difficoltà
economiche dei ceti meno abbienti;
il sottoscritto Consigliere regionale
Interpella
l'Assessore competente per sapere:
1) come e quando, nel corso del 2005, è stato convocato il
tavolo di trattativa e confronto con l'insieme delle associazioni
dei consumatori, sul tema del caro-vita nella nostra
Regione;
2) quali iniziative e quali provvedimenti il governo
regionale intende adottare per fare in modo che Aosta (e l'intera
Valle) non risulti più la città più cara d'Italia.
F.to: Curtaz
Presidente - Su richiesta del Consigliere Curtaz - a cui il
Governo acconsente - discutiamo il punto 25 dell'ordine del giorno,
prima del punto 24.
La parola al Consigliere Curtaz.
Curtaz (Arc-VA) - Grazie all'Assessore e al Presidente della
Giunta per la disponibilità di inversione dell'ordine del
giorno.
Mi ha particolarmente colpito un dato - che credo abbia colpito
tutti - relativo all'inflazione tendenziale nella città di Aosta.
Recentemente gli organi di stampa hanno pubblicato un dato che
indicava Aosta come la città più cara d'Italia, ma aggiungerei
"nettamente più cara d'Italia", con un tasso inflativo tendenziale
del 3,4% contro la media nazionale che era di circa un punto
inferiore. Credo che in ordine a questo problema dobbiamo tutti
interrogarci. Ricordo lo scorso anno, Assessore competente
l'attuale Presidente Caveri... la Giunta, approfittando della
presenza in Valle dell'allora Ministro Siniscalco, fece una
iniziativa di sicuro impatto mediatico e anche apprezzabile sotto
il profilo dei principi per il contenimento dei prezzi della grande
distribuzione. Dicevo "apprezzabile sotto il profilo teorico",
perché come avevamo ripetutamente osservato in quell'occasione,
concretamente l'iniziativa avrebbe - come credo abbia - ottenuto
pochissimi risultati in termini reali, per tutta una serie di cose
che non intendo oggi riprendere... ne abbiamo già discusso a lungo
lo scorso anno.
Volevo capire nel frattempo cosa è successo, perché uno degli
impegni che lo scorso anno vennero assunti più o meno in questo
periodo - gennaio 2005 -, nel fare un primo consuntivo di quella
iniziativa, era di sostenere la necessità di una trattativa
continua con l'insieme delle associazioni, in particolare con le
Associazioni dei consumatori, per capire questo fenomeno, per
arginarlo e venire incontro a quello che è un problema molto serio,
che sta affrontando la società valdostana; in particolare stanno
affrontando i ceti meno abbienti, già in note difficoltà economiche
per una serie di ragioni che non abbiamo il tempo di elencare.
Le domande che facciamo alla Giunta sul tema del caro-vita sono:
se nel corso del 2005 è stato convocato questo tavolo di confronto
con l'insieme delle Associazioni dei consumatori e quali sono gli
eventuali risultati, e quali provvedimenti il Governo regionale
intende adottare per fare in modo che Aosta, e quindi l'intera
Valle, non risulti più la città più cara d'Italia.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Una piccola premessa. Rispondo rispetto ad un
fatto lontano: ci chiedeva prima il collega Curtaz quando ciò si
fosse verificato... era all'incirca settembre 2004. Avrebbe anche
desiderato farlo il Presidente Caveri, ma c'è una ragione non
banale che mi obbliga a farlo invece al suo posto, per 2 ragioni:
in qualità di Assessore al commercio, ma soprattutto in qualità di
Presidente del Comitato regionale consumatori e utenti. Avrà
pazienza il collega Curtaz, presenterò un resoconto amministrativo
prodotto dall'Amministrazione e dirò su questo un poco di cose,
mentre mi dilungherò sul cosa fare.
Intanto quella iniziativa messa in piedi allora fu importante,
ci fu anche un contatto con l'ASCOM e con qualche altra
Associazione dei commercianti, ci fu per un certo periodo un
listino prezzi controllato su alcuni prodotti nei supermercati
"Cidac", "Eurospin" e "Carrefour": questo è durato non troppo, non
è una cosa che ancora funziona, ma qui bisogna dire 2 cose. Si è un
regime di libera concorrenza: i mercati, essendo "liberi" per
definizione, si comportano non come vorremmo, ma come vogliono loro
- su questo tornerò -, poi credo che ci fosse all'epoca, al di là
delle buone ragioni che il collega Curtaz ci sottopone adesso, un
momento contingente che, sull'onda di una serie di interventi di
carattere politico e mediatico, spingeva l'acceleratore sul
rapporto del caro-prezzi, caro-vita, l'euro... come spesso succede
su questi temi, i falò durano lo spazio di un mattino e poi si
spengono!
Credo che si debba invece ragionare su elementi di carattere
strutturale, e gli elementi che abbiamo sono, secondo me, i
seguenti. Partiamo dalle disposizioni per la tutela dei consumatori
e degli utenti: intanto credo che questo rappresenti uno dei
normali e naturali terreni di confronto fra le Associazioni dei
consumatori e non direi la Regione, ma l'insieme del sistema
economico-produttivo e amministrativo di questa nostra Regione.
Risulta attribuito al Comitato regionale consumatori e utenti anche
il compito di esprimere un parere in ordine ad eventuali misure
necessarie a garantire la corretta applicazione dei prezzi e dei
prodotti al consumo; in proposito si rileva che l'eventuale non
corretta applicazione dei prezzi dei prodotti al consumo non sembra
essere da solo l'unico fattore capace di determinare la diminuzione
del potere d'acquisto della moneta, in quanto, essendo questo un
fenomeno inflativo, è riconducibile a cause ulteriori e
diverse.
Sulla consistenza di questo fenomeno del caro-vita in Valle
d'Aosta pari al 3,4%, l'argomento, pur non rientrando fra le
competenze specifiche attribuite al comitato che ha un potere di
carattere consultivo, è stato considerato in occasione della
trattazione e dell'esame di materie aventi con esso delle
attinenze. Si fa, ad esempio, riferimento ai programmi relativi al
2005, presentati dalle associazioni iscritte nell'elenco regionale
e sui quali il comitato è stato chiamato ad esprimersi nel febbraio
2005, in particolare è stato presentato un progetto avente oggetto
quello di individuare quali sono i consumi prevalenti in Regione e
qual è l'incidenza sui prezzi praticati in Valle.
Non è stato formalmente istituito un tavolo di confronto,
rispetto alla richiesta che è stata fatta di un confronto con
l'Associazione dei consumatori. Esiste però sul tema un confronto
aperto. Devo dire che, per quanto riguarda le Associazioni dei
consumatori, in questi ultimi 2 mesi ho fatto con loro ben 3
riunioni, riunioni che ho convocato in qualità di Presidente,
perché ci siamo prefissati l'obiettivo di far svolgere un ruolo a
questo comitato e, nel corso di queste 3 riunioni - una, peraltro,
già dedicata a un tema che ha attinenza con quanto proposto dal
collega Curtaz, quello del digitale terrestre, una convocazione che
ho fatto facendo partecipare anche il collega Marguerettaz - ci
siamo dati alcune priorità di carattere organizzativo. Abbiamo
finalmente sistemato tutta la parte delle disposizioni applicative
della legge n. 6/2004, abbiamo creato un'atmosfera di concordia e
di volontà di lavorare insieme; ora ci dobbiamo muovere su diverse
piste. Uno dei terreni in particolare sul quale ci dobbiamo muovere
è questo. In che modo lo faremo? A livello nazionale è stato
costituito l'Osservatorio prezzi e tariffe quale nuovo servizio di
informazione e orientamento dei consumatori realizzato dal
Ministero delle attività produttive, in collaborazione con le
amministrazioni dello Stato, con l'ISTAR, con l'Unioncamere, le
Associazioni dei consumatori e le parti sociali: tale iniziativa è
un punto di riferimento, sia per i consumatori, sia per gli
operatori economici, per documentarsi sul livello dei prezzi, dei
beni e dei servizi di largo consumo.
Cosa si farà in Valle d'Aosta? Qui, oggi, abbiamo a mio avviso
gli strumenti per poter operare. Intanto... quali sono gli
strumenti? La ormai piena operatività della Camera valdostana delle
imprese e delle professioni, perché fra i compiti attribuiti alla
"Chambre", ai sensi dell'articolo 2, lett. e) della legge, è
previsto che detto ente provveda all'istituzione di osservatori
economici e congiunturali nei diversi settori dell'economia
regionale. Sotto questo punto di vista, essendo il Comitato
regionale dei consumatori e utenti un organo consultivo, è mia
intenzione nella prossima riunione - che terremo a gennaio - e
approfittando del fatto che all'interno di questo comitato vi è la
presenza di un rappresentante della "Chambre", di chiedere che vi
sia un primo tavolo di lavoro fra il comitato e i rappresentanti
della "Chambre" per operare, sotto questo punto di vista, per
quanto concerne il controllo del regime dei prezzi. Questo è un
lavoro che possiamo fare approfittando del fatto che la "Chambre"
ha queste competenze e che il Comitato regionale consumatori e
utenti, per quanto ho avuto modo di vedere finora per il lavoro che
abbiamo svolto, ha intenzioni serie di lavorare dandosi degli
obiettivi e soprattutto cercando di conseguirli, e il primo
passaggio che abbiamo fatto è stato quello di definire tutte le
modifiche che erano ostative ad un accordo all'interno del comitato
stesso.
Credo che sotto questo punto di vista potremo in modo più
operativo di quanto non sia stato finora, perché non avevamo gli
strumenti, operare su questo terreno, tenendo conto che sarà di
grande aiuto il fatto che ci sia questo Osservatorio prezzi e
tariffe realizzato dal Ministero e con il quale sia il comitato,
sia la "Chambre" attraverso il suo Osservatorio, dovranno
confrontarsi.
Presidente - La parola al Consigliere Curtaz.
Curtaz (Arc-VA) - Voglio ringraziare l'Assessore per la risposta
data, anche se non sono soddisfatto del merito della risposta.
Credo che in una corretta dialettica fra opposizione e
maggioranza, fra Consiglieri che siedono in questi banchi e
colleghi che siedono sui banchi della Giunta ci debba essere sempre
un rispetto reciproco e un senso anche delle istituzioni e di ciò
che rappresentano. Lo dico perché, a fronte di risposte corrette e
serie che vengono date dalla maggioranza degli Assessori, non
sempre è così e ci dispiace constatarlo, quindi credo che
all'interno del Governo regionale una riflessione su come si
risponde alle interrogazioni e alle interpellanze non sarebbe male,
giusto per rispetto delle persone e del loro ruolo!
Ciò premesso, credo di poter dire di non essere soddisfatto
delle risposte dell'Assessore, anche se ho intuito da parte
dell'Assessore, dopo aver egli stesso confessato un ritardo su
questo tema - ovvero il fatto che non sia stato costituito
specificamente un tavolo di confronto sul tema del caro-vita -, una
volontà di affrontare il problema e di cercare, per quanto
possibile - capisco che le competenze regionali non sono molte, ma
si tratta di fare delle iniziative di controllo e di coinvolgimento
da parte delle categorie interessate, non solo quelle dei
consumatori, ma quelle dei commercianti che sono, in prima battuta,
quelle che aumentano i prezzi e che rendono poi difficile la vita a
noi consumatori -, di cogliere le nuove opportunità offerte dalla
possibilità di Osservatorio della "Chambre".
A me questa sembra una cosa interessante, quindi concludo la mia
replica tenendo conto che c'è questa volontà di affrontare il
problema; credo sia un problema che non vada sottovalutato. È molto
vero quello che ha detto l'Assessore - fra l'altro la ringrazio per
avermi ricordato che l'iniziativa a cui facevamo riferimento non
era datata gennaio 2005 ma settembre 2004 -, mi ricordavo, non
avendo sottomano prima la resocontazione dell'iniziativa dello
scorso anno di gennaio non a caso, perché questa iniziativa sarebbe
durata 3 mesi, quindi era a gennaio che avremmo visto gli eventuali
risultati, che purtroppo non si sono visti.
Dicevo, è importante che ci sia attenzione su questi temi,
perché come per tanti altri temi ci sono delle mode; lo scorso
anno, con un'inflazione più contenuta rispetto a quella dell'anno
scorso, c'era una grandissima attenzione sui "media" relativamente
al problema del caro-vita, soprattutto per i generi di prima
necessità. Quest'anno, con dei dati ancor più preoccupanti, questo
tema non è assolutamente trattato dai "media"!
È vero che in questo periodo natalizio, dove invece il problema
dei prezzi potrebbe essere convenientemente ripreso, la stampa
nazionale ha avuto di che occuparsi di problemi altrettanto
gravi... penso agli scandali in materia bancaria, alle dimissioni
del Governatore e quant'altro, però dimenticare questo tema mi
sembra disdicevole e grave, perché significa non porvi l'attenzione
necessaria. Una problematica particolarmente rilevante per le
famiglie rappresentanti di quei ceti meno abbienti, che hanno
problemi economici e che risultano aggravati da un tasso di
inflazione di questo tipo.
