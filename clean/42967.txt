Classificazione
EDILIZIA
Edilizia residenziale



Oggetto del Consiglio n. 435 del 24 marzo 2021 - Resoconto
OGGETTO N. 435/XVI - Interrogazione: "Aggiornamenti in merito
alla definizione dei criteri per il concorso nella copertura della
morosità incolpevole".
Bertin (Presidente)
- Punto n. 23 all'ordine del giorno.
Finito questo punto sospenderemo dieci minuti per arieggiare i
locali. Per la risposta, l'assessore Barmasse.
Barmasse (UV) -
La morosità incolpevole nasce con il D.L.
31 agosto 2013 n. 102 che all'articolo 6 comma 5 prevede
l'istituzione di un fondo destinato agli inquilini morosi
incolpevoli, le cui risorse possono essere utilizzate per
l'erogazione di contributi in favore d'inquilini morosi
incolpevoli.
Con successivo Decreto del Ministero delle Infrastrutture e
Trasporti del 14 maggio 2014 è stata disciplinata la morosità
incolpevole e sono stati definiti i criteri per l'accesso ai
contributi.
Il riconoscimento di tale condizione non dispensa il cittadino
dal pagamento del canone delle spese né attuali né pregresse, ma
gli consente, sussistendone le condizioni, di ottenere risorse
economiche finalizzate al pagamento dei canoni e delle spese.
Si tratta ora, come correttamente indicato nella domanda, di
recepire tale indicazione a livello regionale. Allo stato attuale
non vi sono aggiornamenti rispetto alla situazione segnalata dal
presidente Lavevaz nel corso della seduta consiliare di
dicembre.
La Regione Autonoma Valle d'Aosta ha istituito, a partire dal
mese di maggio 2020, un bando regionale per il sostegno alla
locazione denominato "anticipato", in quanto la corresponsione del
contributo avviene in via anticipata rispetto al quadrimestre di
riferimento in ragione del fatto che - data la particolare
conformità del territorio valdostano e in un'ottica di
razionalizzazione a supporto degli enti locali - il bando è stato
posto in capo all'Amministrazione regionale e le risorse sono
gestite direttamente dall'ente senza alcun trasferimento ai
Comuni.
In attesa di una deliberazione di Giunta regionale nella quale
vengano esplicitati i criteri per la definizione della morosità
incolpevole a livello regionale, le somme del fondo inquilini
morosi incolpevoli sono state utilizzate per far fronte a
situazioni di morosità evidenziate sulle domande presentate per
l'accesso al bando per il sostegno anticipato alla locazione.
Per quanto concerne il fondo inquilini morosi incolpevoli, in
occasione del riparto annualità 2019, Decreto Interministeriale del
23 dicembre 2019, alla Regione Autonoma Valle d'Aosta è stata
trasferita la somma di 74.247,39 euro, che è stata utilizzata a
sostegno del fondo locazione per il pagamento delle 1.134 domande
gravate da morosità.
In occasione del riparto annualità 2020 alla Regione Autonoma
Valle d'Aosta sono stati assegnati euro 15.300,44. Tali risorse
sono state trasferite all'anno 2021 per il finanziamento delle
domande al bando sostegno alla locazione anticipato in condizione
di morosità.
La disciplina della morosità incolpevole è certamente una
questione da affrontarsi a breve, anche in considerazione delle
criticità di natura socio-economica generate dalla situazione
pandemica tuttora in corso che comporterà inevitabilmente un
incremento delle situazioni di morosità.
Presidente -
Consigliere Manfrin, ne ha facoltà.
Manfrin (LEGA VDA) -
Parto dalla risposta dell'Assessore,
che ringrazio, però probabilmente chi le ha redatto la risposta non
conosce in maniera approfondita la materia, perché le ha scritto
che dobbiamo recepire le disposizioni nazionali.
Le disposizioni nazionali in realtà sono state recepite nella
legge del 13 febbraio 2013 n. 3 e questa legge - la 3/2013 come le
ho richiamato nell'interrogazione - all'articolo 45 prevede che si
debbano definire le modalità di accesso alla morosità incolpevole,
definendo quindi anche le risorse necessarie alla copertura delle
relative esigenze.
Questo significa che chi ha amministrato dal 2013 a oggi avrebbe
dovuto fare una delibera di Giunta che definiva i criteri secondo i
quali poteva definirsi moroso incolpevole e definire le risorse che
erano da trasferire all'ente gestore, nello specifico l'Arer, per
la gestione appunto di queste tipologie di affitto.
Da quasi otto anni non si è fatta questa delibera di Giunta. Ora
io non capisco, sinceramente, quali siano le difficoltà di
addivenire a questa delibera di Giunta, cioè è così difficile dire
che sotto una certa soglia una persona è morosa e incolpevole e
stabilire questa soglia di reddito?
È così impossibile da definire? Io non credo.
È così impossibile, una volta definita questa soglia, stanziare
le risorse necessarie per andare a coprire questa morosità
incolpevole? Io non credo.
Sono due operazioni molto semplici, non capisco quali siano le
difficoltà che ci impediscono da sette anni di definire questa
situazione.
Ora il problema non è il pagamento dell'affitto della persona
morosa perché, come sappiamo bene, le persone indigenti, anche se
non pagano l'affitto, rimangono comunque e non vengono sfrattate
dall'alloggio, quindi rimangono in possesso di questo alloggio.
Qual è il problema? Che l'ente gestore non ha i fondi per fare
le manutenzioni, le operazioni di controllo, non ha i fondi per
fare alcunché e sappiamo benissimo che l'Arer ha un passivo di 5
milioni di euro che si scarica inevitabilmente su coloro che quegli
alloggi li occupano.
Quindi fino a quando noi non trasferiamo i fondi all'Arer per
coprire quella morosità incolpevole e definiamo chi ha diritto e
chi non ha diritto, questa situazione permane e permane ovviamente
la situazione di disagio degli inquilini di quelle case e
aumentiamo il disagio che già c'è in quei quartieri.
Ora noi avevamo presentato un ordine del giorno allegato al
bilancio in data 16 dicembre 2020.
Lei, Assessore, non c'era - perché purtroppo aveva il Covid - ed
era sostituito dal Presidente Lavevaz che ci disse: "È già in
discussione con le strutture dell'Assessorato finanza competenti -
ancora per alcune settimane sono materia di edilizia residenziale
pubblica - l'introduzione della procedura regionale che disponga il
rimborso da parte della Regione delle somme a credito Arer,
derivante dalla cosiddetta morosità incolpevole. Questo Governo ha
già iniziato una ricognizione per approfondire la definizione
nell'ambito delle politiche della casa, delle procedure e dei
criteri per la copertura della morosità incolpevole". Adducendo
queste motivazioni, tre mesi fa il Presidente ci disse che non si
poteva accogliere l'ordine del giorno e che il tale doveva essere
ritirato.
Quando io mi permisi d'insistere per dire che quello che noi
chiedevamo con quell'ordine del giorno non era un ghiribizzo
passeggero ma era un obbligo di legge di cui la stessa
Amministrazione si è dotata: articolo 45 della l.r. 3/2013, il
Presidente, cogliendo ovviamente l'impossibilità di derogare a
questo impegno - ce lo ricordiamo tutti in Aula - si girò verso la
collega Minelli che con un gesto secco della testa disse che no,
non si poteva accettare, non si capisce esattamente per quale
motivo, il nostro ordine del giorno, forse perché arriva dalla Lega
che è brutta e cattiva, probabilmente sarà per questo motivo
qui!
Quindi di fronte a una maggioranza che è ostaggio del
niet
di qualcuno che siede in Giunta e che per motivazioni
politiche dà il suo benestare oppure il suo niet a quello che si
deve approvare in quest'aula, noi rimaniamo al fatto che tre mesi
fa si è detto che il Governo stava lavorando per dotare e per
applicare finalmente la morosità incolpevole, la nostra legge, e
quindi fare le delibere conseguenti. A oggi, a tre mesi di
distanza, ci troviamo a non avere ancora una delibera di Giunta che
definisce questi criteri e che stanzi i fondi necessari.
Su chi si scarica tutto questo problema? Si scarica su coloro
che attualmente occupano gli alloggi che hanno tutta una serie di
problemi, che si trovano nel mezzo di una pandemia, che si trovano
ad avere meno risorse, che si trovano ad avere degli alloggi che
continuano a deteriorarsi e non ci sono i fondi per ripararli.
Non ci sono i fondi - glielo dico perché l'altro giorno ero al
Quartiere Cogne - nemmeno per rimettere a posto le cassette della
posta che qualche simpaticone ha preso a calci fuori da un
alloggio, perché è giusto prendere a calci le cassette della posta.
Non ci sono 50 euro per fare quel tipo di manutenzioni, si figuri
per il resto.
Noi da tre mesi attendiamo questo, vedete voi cosa dovete fare.
È un obbligo di legge, la legge l'avete fatta voi.
Presidente -
Come anticipato, sospendiamo per il cambio
d'aria un quarto d'ora.
La seduta è sospesa dalle ore 17:15 alle ore 17:38.
