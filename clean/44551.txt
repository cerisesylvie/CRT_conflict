Classificazione
ACQUE
Acque pubbliche
CONSIGLIO REGIONALE
Attività consiliare d'aula



Oggetto del Consiglio n. 1524 del 25 maggio 2022 - Resoconto
OGGETTO N. 1524/XVI - D.L. n. 59: "Nuova disciplina
dell'organizzazione del servizio idrico integrato. Modificazioni
alla legge regionale 7 dicembre 1998, n. 54, alla legge regionale
30 marzo 2015, n. 4, e alla legge regionale 22 dicembre 2021, n.
35". (Approvazione di un ordine del giorno)
Bertin (Presidente) -
Alla presenza di 31 Consiglieri
riprendiamo l'analisi del testo riguardante il disegno di legge n.
59: servizio idrico integrato. Siamo ancora in discussione
generale. Chi vuole intervenire è pregato di prenotarsi. Il
consigliere Testolin ha chiesto la parola, ne ha facoltà.
Testolin (UV) -
Per esprimere anche da parte mia alcune
considerazioni in merito al disegno di legge che stiamo
analizzando, un disegno di legge particolarmente importante, è
stato ribadito all'interno della presentazione da parte del
relatore della legge, una relazione completa ed esaustiva.
Da parte mia ci terrei a sottolineare alcuni aspetti che ci
porteranno a votare convintamente questo provvedimento, alcuni
aspetti che sono dirimenti e che partono da una considerazione:
quella legata al fatto che questo provvedimento è un provvedimento
trasversale che tocca tutta la popolazione, dai neonati ai
novantenni. L'acqua è un bene talmente importante per la
popolazione dal quale non si può prescindere e che, a differenza di
altri disegni di legge anche in discussione oggi, non è settoriale,
non tocca solo una parte della popolazione ma coinvolge tutti
noi.
Da un certo punto di vista, posso anche capire quelle che sono
state alcune osservazioni che sono emerse durante il dibattito e
che vorrebbero maggiori approfondimenti, maggiore possibilità di
intervento sulla norma, maggiore tempo per poterlo analizzare.
Credo che in un mondo perfetto questo sarebbe ed è sempre
apprezzabile poter avere davanti a noi tutto il tempo disponibile
per fare le analisi che ognuno di noi vorrebbe apportare, anche
magari valutare questo tipo di iniziativa anche affiancata da altre
iniziative che invece verranno presentate in maniera successiva a
questa e che daranno risposte a complemento di un avvio di un
procedimento.
Io oggi credo che la motivazione per votare questo disegno di
legge sia  principalmente quella di dare corso a una modifica
normativa che ci permetta di accedere principalmente a delle
risorse importanti che faranno parte di quel patrimonio di 445
milioni necessari per approcciare tutti gli investimenti che nei
prossimi trent'anni dovranno essere eseguiti dalle nostre
Amministrazioni sul nostro territorio, con una regia regionale e
con un impulso che verrà messo a terra, così come si suol dire, in
questo periodo è molto utilizzato questo termine, ma in questo caso
penso che il fatto di dare corpo alle iniziative da parte del BIM e
dell'EGA che saranno preposti alla gestione della risorsa idrica è
un aspetto tutt'altro che secondario e necessita della massima
urgenza.
Credo che qualcuno l'abbia definito un cambiamento epocale, non
so se è epocale ma sicuramente fa parte di una transizione, di un
cambiamento anche di approccio verso le problematiche, qualcosa che
va a incidere profondamente sulla storia del nostro territorio, un
territorio che è sempre stato abituato a gestire in economia
determinati servizi, lo ha detto qualcuno che è intervenuto prima
di me, con un'attenzione viscerale nei confronti dell'acqua, della
risorsa idrica e delle iniziative tempestive per dare delle
risposte ai nostri cittadini in caso di guasto, in caso di
malfunzionamento, in caso di difficoltà di approvvigionamento.
Penso che queste caratteristiche non dovranno venire abbandonate da
una nuova gestione, che, come si è detto, avrà al suo interno la
possibilità di avere delle economie di scala importanti, che avrà
la possibilità di gestire in maniera più razionale e anche più
coinvolgente sul nostro territorio le risorse idriche a
disposizione andando a riutilizzare e a modernizzare tutta una
serie di impiantistiche rendendole più efficienti nel loro
utilizzo.
Credo però anche che questa sia una norma che è solo l'inizio di
un percorso; qualcuno ha fatto questa valutazione in senso
negativo, io la faccio in senso positivo, nel senso che non si
chiude mai, a mio avviso, un percorso di cambiamento con una
singola legge; bisogna iniziare, questo è un inizio di un percorso
complicato che dovrà vedere coinvolti ancora e sempre di più i
Comuni che da sempre hanno gestito la risorsa idrica attraverso il
BIM, attraverso la partecipazione dei Sindaci all'interno di
quest'organismo, e lì ci sarà bisogno di un lavoro che parzialmente
è già stato sviluppato per arrivare alla presentazione della legge
ma già traguardando all'interno degli organi che attualmente
gestiscono il BIM anche a dopo l'approvazione di questa norma per
la costituzione e il reperimento di una società che possa gestire
trasversalmente i nostri impianti, i nostri acquedotti, le nostre
reti di depurazione e di smaltimento. Credo che da qua partirà un
lavoro importante per cercare di contenere i costi, di cercare di
omogeneizzare le situazioni sul territorio perché nel tempo ci sono
stati i Comuni virtuosi che magari hanno le bollette un po' più
care di altri ma che hanno ammodernato le loro infrastrutture in
questi anni, hanno fatto degli investimenti importanti, si sono
attivati in questo senso; altri che hanno avuto un approccio un po'
più parsimonioso, hanno cercato magari di contenere le tariffe per
i loro utenti ma credo che dovrà essere questo qua un percorso
stimolante anche per i nostri amministratori. Qua faccio un piccolo
inciso, i nostri amministratori che, a mio avviso, erano
giustamente molto preoccupati nel momento in cui non hanno dato il
via libera alla norma focalizzandosi sulle necessità finanziarie
nei prossimi anni per poter dar corso a un piano di interventi
ambizioso, dicevamo 445 milioni.
È chiaro che probabilmente non tutti avevano contezza di un
percorso che l'Amministrazione regionale aveva già iniziato ad
attivare per reperire in maniera alternativa alle risorse
attualmente incassate dal BIM come sovracanoni per arricchire le
casse dello stesso BIM nel futuro. Un percorso che abbiamo,
viceversa, avuto modo di approfondire in maniera adeguata
all'interno del percorso consiliare. È stato sollecitato anche da
parte nostra, dei Consiglieri facenti parte della Commissione ed è
stato attenzionato quest'aspetto, perché evidentemente non si
possono demandare delle attività al BIM o agli Enti locali senza
renderli autosufficienti da un punto di vista finanziario, se non
autosufficienti almeno in grado di ipotizzare uno sviluppo e degli
interventi potendo avere garanzia di risorse. L'autonomia è una
bellissima cosa ma va affiancata a delle risorse.
Credo che non sia sbagliato oggi dire che firmiamo come
Consiglio regionale, come Governo regionale, un piccolo "pagherò",
una piccola cambiale, ormai è un mezzo di pagamento desueto perché
era valido trent'anni fa, ma come principio è un principio
assolutamente interessante, perché oggi ci prenderemo carico - e
penso che verrà ribadito dagli Assessori competenti e dal
Presidente - l'impegno dell'Amministrazione regionale a portare
avanti con celerità la legge di cui si è già accennato nella
relazione ma che verrà probabilmente ripresa dai banchi del
Governo, per sottolineare come verranno garantite al soggetto
gestore, all'EGA, tramite il BIM delle risorse che porteranno
appunto, come diceva il relatore della legge, ad avere circa 7
milioni e 200-7 milioni e mezzo di euro a disposizione ogni anno. A
questi un impegno importante a condividere il percorso di crescita
e di ammodernamento tramite l'accollo di mutui, o di interessi di
mutui, o di reperimento di altre risorse statali ed europee che
possano contribuire a dare le giuste coperture a questi
investimenti.
Credo che gli impegni saranno dunque duplici: da una parte, il
BIM e i Comuni, dall'altra, la gestione regionale che sarà una
gestione strategica di pianificazione e di indirizzo, così come lo
prevede la norma, ma che sarà anche molto puntuale nell'analizzare
quelle che saranno le risultanze che determineranno l'applicazione
delle tariffe. Questo non vuol dire che tutto è demandato a qualcun
altro da parte della Regione, anzi, la Regione conserva il suo
ruolo di guida, di valutazione, di analisi, anche attraverso
l'Osservatorio, anche attraverso delle iniziative consiliari che
determineranno alcuni elementi non trascurabili, quali appunto il
prezzo del servizio, e che giocherà ancora le sue carte in questo
percorso. Non mi spaventa neanche demandare alle Amministrazioni
comunali che faranno capo al BIM ma pur sempre sono rappresentate
dai primi cittadini delle nostre comunità locali che da sempre
hanno gestito questa risorsa e questo tipo di servizi.
Credo che oggi apriamo un percorso non semplice, un percorso che
dovrà essere attenzionato dalla politica regionale, ma che dovrà
rappresentare anche per i nostri Enti locali un motivo di confronto
e di attenzione per andare a continuare a dare un servizio, che nel
tempo è stato garantito in maniera più che egregia, con
un'attenzione ancora più puntuale perché le condizioni, le quantità
di risorse idriche disponibili nel tempo probabilmente saranno meno
importanti rispetto a quello che è stato in passato e fin da subito
penso che sia necessario e chi ne avrà intenzione, qualcuno ha già
espresso la propria astensione verso il provvedimento, dovrà
prendersi carico di non perdere nei prossimi mesi questi 20 milioni
che vengono messi a disposizione del PNRR, perché senza
l'approvazione di questa norma, è già stato segnalato all'interno
della presentazione della legge: 3 milioni e mezzo dedicati alle
fognature e alla depurazione, 2 milioni e mezzo dedicati alla
depurazione e altri potenziali 12 milioni che faranno parte di un
bando la cui prima finestra si chiuderà a maggio e la seconda si
chiuderà a settembre, saranno accessibili ed eventualmente
introitabili da parte del BIM solo se questa norma oggi va a buon
fine.
A valle di queste considerazioni credo che sia doveroso portare
avanti questo provvedimento con gli stimoli che ho cercato di
sottolineare e con l'attenzione al problema che non dovrà mai
diminuire nel prossimo futuro per gestire questo tipo di iniziative
e la risorsa acqua nella maniera più adeguata.
Presidente -
Ha chiesto la parola il
consigliere
Rollandin, ne ha facoltà.
Rollandin (PA) -
Molto brevemente ho seguito con
attenzione le considerazioni su questo importante atto e credo che
oggettivamente ci siano dei punti delicati da tenere in
considerazione, perché, al di là del fatto dell'entrata in vigore
oggi o fra sei mesi, non teniamo nella dovuta considerazione un
aspetto: quello delle competenze regionali dove si dice: "le
Regioni esercitano le proprie attribuzioni in materia di
pianificazione dell'uso della risorsa idrica e tutela della stessa,
ivi compresa l'individuazione dei criteri per la determinazione
delle tariffe a essa inerenti in conformità delle direttrici della
metodologia statale". Su questo mi permetto di soffermarmi perché
la metodologia statale... io non so se oggi c'è già qualche bozza,
se c'è già qualcuno che su questo ha lavorato, se ci sono state
delle indicazioni, perché questo è un aspetto non banale; a seconda
di quelle che saranno le direttrici della metodologia statale, ne
consegue quello di cui abbiamo appena detto, quindi non è un
aspetto che non è significativo, anzi, è determinante per quello
che sarà il dopo, com'è importante l'Osservatorio regionale delle
risorse idriche. Anche qui sull'Osservatorio si dice: "al fine di
monitorare la piena attuazione degli obiettivi di gestione della
risorsa idrica di cui alla presente legge e di fornirne la dovuta
informazione alla collettività, è istituito, presso la Regione,
l'Osservatorio regionale sul servizio idrico integrato, di seguito
denominato Osservatorio.". Anche qui c'è un punto interrogativo
molto importante che deve essere chiarito, perché altrimenti
rischiamo di avere anche qui delle belle indicazioni che non
vengono assolutamente tenute in considerazione, quindi con delle
difficoltà successive piuttosto importanti.
L'Osservatorio è costituito entro sei mesi, adesso io non so se
ci sono già degli accorgimenti per cui si possa dire: "no, non sono
sei mesi o sono pochi mesi" però, finché non c'è
quest'Osservatorio, qui si danno sei mesi, speriamo che non sia un
anno, in conseguenza del mancato Osservatorio, della
predisposizione, abbiamo tutto il resto che la macchina si inceppa
e quindi è come se la legge di fatto non fosse in vigore.
Sugli altri punti è già stato detto tanto, però credo che sia
molto importante magari fare una riflessione su alcuni degli
aspetti che tengano conto delle indicazioni che, a livello
nazionale, verranno prese e che saranno quelle che, di fatto,
mettono il freno a quello che noi vogliamo o possiamo fare. Questo
è un aspetto sul quale credo fra qualche mese ci torneremo e
vedremo appunto che su queste tematiche, purtroppo, si sono fatti
dei passi indietro.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Penso che il dibattito scaturito
da questo disegno di legge sia un dibattito comunque utile a questo
Consiglio, non so se forse io ho esagerato a definire questa legge,
se sarà approvata da questo Consiglio, epocale, ma è epocale non
perché ci obbliga lo Stato: è epocale per le sostanziali modifiche
e la sfida che a valle di questa legge il BIM, la società
in
house
, vari attori principali, dai Comuni alle
Unités
agli stessi Dipartimenti regionali dovranno mettere in campo per
diversi motivi.
È stato ribadito da diversi colleghi sia questa mattina che
questo pomeriggio l'importanza dell'acqua a tutti i suoi livelli e
all'interno del disegno di legge, proprio all'articolo 3, si è
voluto che, per dare corso all'Osservatorio regionale, ci sia la
possibilità non solo di avere incardinato i dirigenti tecnici, i
dirigenti di primo o di secondo livello, ma che ci sia la
possibilità di invitare associazioni, attori, elementi utili non
solo per un confronto ma per accompagnare questa sfida. Le scadenze
indubbiamente sono fondamentali: quella del 1° luglio 2022, quella
del 30 settembre 2022, sono a seguire rispetto all'indirizzo di
natura politica.
Solo qualche precisazione per fare un po' di chiarezza: il piano
d'ambito, ai sensi dell'articolo 149, che definisce i contenuti,
deve essere approvato dall'ente di governo d'ambito, non dal
Consiglio regionale, abbiamo dei ruoli diversi; nello stesso tempo
il BIM mantiene il ruolo d'ambito, quindi di ente di governo, con
competenze assolutamente rafforzate, ma non sarà il soggetto
gestore che sarà individuato ai sensi dell'articolo 151. Questo è
solo per mettere a fattor comune dei principi e soprattutto dei
capisaldi.
Qualche riflessione in più: pur in assenza di un piano d'ambito,
com'è stato detto questa mattina, sono stati approvati nel 2020 i
PEF a livello di
Unités
, mentre è attivo un servizio
integrato presso l'
Unité
Mont-Rose. Anche il servizio
gestito direttamente dal Comune di Aosta è organizzato secondo
quanto disposto dalle normative di riferimento, usufruendo tuttavia
del servizio di depurazione del centro di Brissogne erogato dal
sub-Ato.
Questa norma delicata, complessa, ma soprattutto che cambierà le
sorti dei prossimi decenni è una norma che comunque è un frutto di
un confronto tra i rappresentanti del Dipartimento ambiente, del
Dipartimento programmazione, del Dipartimento risorse idriche,
dagli Enti locali, dal BIM; il lavoro di redazione è stato
volutamente indirizzato per semplificare la normativa vigente allo
scopo di rendere rapidamente operativa una gestione integrata del
servizio idrico. Dico questo perché i nostri Sindaci hanno votato
negativamente questo DL, ma negativamente dal punto di vista
soprattutto in natura finanziaria, quindi legato a quel futuro
disegno di legge che questo Consiglio dovrà sicuramente affrontare
nei prossimi mesi, anche a seguito del parere positivo di ARERA.
Questo per dire che nella cornice e nell'elaborazione di
quest'importante documento tutti gli attori hanno partecipato a
scrivere questo atto e il fatto di aver ricevuto solo qualche
settimana fa il parere positivo ci darà la possibilità, io
immagino, auspico, ma penso che sia il percorso naturale tecnico,
quindi di politico non c'è nulla, che, nel momento in cui
affronteremo l'utilizzo dell'avanzo di amministrazione, o comunque
di modifica, quella che sarà finanziaria, ci sarà sicuramente la
capacità per reperire quelle risorse e quindi dare contezza e
certezza soprattutto al BIM di poter fare determinati investimenti.
Determinati investimenti che abbiamo sentito da parte di numerosi
colleghi mettere sul tavolo gli ordini di grandezza che
spacchettati in maniera molto semplici potremmo dividere in tre
grandi
tranches
: la prima le risorse che sono già
disponibili, che sono circa 60 milioni di euro; la seconda che
sarebbero per i prossimi trent'anni i 7 milioni e mezzo, quindi
equivalgono a circa 220 milioni; la terza grossa tranche sarebbe
quella legata a come potrebbero essere coperti con i finanziamenti
statali, europei e del PNRR. Questa è la cornice su cui oggi noi
interveniamo e la cornice su cui oggi noi dobbiamo dare "l'okay" in
maniera convinta. Ci spiace veramente che su questi grandi temi non
ci sia l'unanimità di questo Consiglio, ma soprattutto un
posizionamento di questo Consiglio, perché le criticità le
conoscevamo tutti, al di là dei posizionamenti, ma poi la capacità
è quella di trovare le migliori soluzioni per poi dare corso
all'indirizzo di natura politica.
Devo dire che gli incontri che abbiamo avuto modo di fare come
Commissione, soprattutto con i tecnici e con il Presidente della
Regione e l'assessore Marzi, ci hanno messo a disposizione tutti
gli elementi per poter decidere. Quando dico "tutti gli elementi"
vuol dire che abbiamo chiesto veramente ai dirigenti degli sforzi
nell'elaborare e comporre delle
memo
, delle relazioni utili
a chi magari non ha avuto neanche dei ruoli comunali o
sovracomunali e che quindi non si è mai occupato della questione;
questo per dire che l'organo legislativo ha tutti gli elementi sul
tavolo per poter decidere, a meno che si voglia invece mettere in
campo una posizione politica alternativa, diversa, di natura
privatistica, non pubblicistica, allora è legittima ma è un'altra
strada.
Questo ci tenevo a dire, dato che abbiamo avuto modo comunque di
confrontarci parecchio anche su questo DL, che oggi noi eletti, noi
Consiglieri semplici abbiamo, grazie soprattutto ai dirigenti di
primo livello, l'ingegner Franzoso e l'ingegner Rocco... penso che
ci abbiano messo a disposizione una materia molto complessa e non
facile tutti gli elementi per poter decidere tale indirizzo e
soprattutto la possibilità di dar corso, da un punto di vista non
solo economico-finanziario ma proprio di indirizzo, alla
possibilità di poter scegliere.
Presidente -
Assessore Marzi si è prenotato, ne ha
facoltà.
Marzi (SA) -
Io mi collego a quanto esplicitato da questo
pragmatico e proficuo dibattito proprio per confermare alcuni
aspetti che sono stati politicamente più volte richiamati rispetto
a quest'atto, che, a tutti gli effetti, evidenzia una serie di
caratteristiche, secondo me, che fondamentalmente possono essere
ascritte a due categorie politiche, che però spesso vengono
richiamate come fondamentali e che quindi è corretto anche andare a
esemplificare nel momento in cui si ha la possibilità di
trasformarle in un atto concreto. La prima fra tutti è la
programmazione: la programmazione di fatto si evidenzia, rispetto
al disegno di legge n. 59, non soltanto nel disegno di legge stesso
ma in una serie di passaggi che lo anticipano e che, di fatto, si
muovono anche in maniera parallela. Il primo passaggio
assolutamente collegato a quanto richiamato dal dibattito è stato
il fatto che nel momento in cui il disegno di legge n. 59 si
componeva attraverso un proficuo lavoro da parte degli uffici e
della Commissione, in contemporanea si rendeva evidente, come
richiamato dal collega Testolin, ad esempio, l'assoluta necessità
di dare gambe finanziarie a quanto previsto con
quest'approvazione.
In parallelo quindi partiva un momento politico-amministrativo
che portava all'individuazione della scelta di coinvolgere ARERA
per l'esplicitazione dei sovracanoni sui grandi derivatori
idroelettrici come uno dei pilastri finanziari che doveva poi di
fatto dar gambe al disegno di legge n. 59 che era in via di
definizione. Contemporaneamente si facevano anche delle scelte
politiche che si sono poi concretizzate con l'articolo 14 della
legge n. 35/2021: la legge di stabilità, che già ai tempi vide, a
fronte di trentacinque colleghi presenti in aula, soltanto
diciannove di loro votare affinché l'articolo 14 della 35 avesse
immediata applicazione. Che cosa prevedeva l'articolo 14 della 35 a
proposito del fatto di dare da subito una risposta positiva
rispetto al disegno di legge n. 59 che oggi stiamo discutendo ma
che ai tempi era già in definizione? Prevedeva la possibilità da
subito, quindi dal 2022, di non introitare più delle cifre
superiori ai 4 milioni di euro a livello regionale ma di bloccare,
mettere un cappello, un Cap, a quanto di fatto gli Enti locali
distribuiscono alla Regione per quanto previsto dalla n. 54/1998 e
fermarsi a 4 milioni di euro. Già dal 2022, di fatto, oltre 3
milioni e 200 sono da subito disponibili nelle casse del BIM per
poter dare gambe agli investimenti che oggi noi di fatto stiamo, in
maniera indiretta, andando anche a definire. Se negli ultimi anni,
di fatto dal 2016 per restare ai
memo
di cui parlava
poc'anzi il collega Chatrian, si fosse già intervenuti in tal
senso, solo dal periodo che va dal 2016 al 2021, quindi in quei
cinque anni di riferimento, sarebbero state pari a 20 milioni le
disponibilità finanziarie che sarebbero rimaste nelle casse del BIM
per poter già iniziare a dar corso agli investimenti che stiamo
tracciando.
Questo percorso di programmazione di interventi ha visto da
subito, con l'articolo 14 della 35, mettere in disponibilità dei
fondi che prima invece non restavano nelle casse del BIM ma, di
fatto, venivano dati alla Regione e allo stesso tempo un percorso
parallelo: quello che è stato più volte citato rispetto al DDL che
andremo a discutere sui sovracanoni derivanti dalle grandi
derivazioni idroelettriche.
L'altro aspetto che, secondo me, è fondamentale di quanto stiamo
discutendo oggi in aula e che è stato più volte richiamato sia dal
collega Jordan che dal collega Testolin che dal collega Chatrian è
il concetto prospettico che questo DDL porta con sé, nel senso che
ad oggi stiamo facendo delle scelte, ma queste scelte avranno come
conseguenza, anche attraverso altre azioni legislative che verranno
poste in essere, quello di assolutamente andare a dare gambe a un
piano di investimenti che si sta discutendo e che, tra l'altro, è
in capo proprio a Lega, perché anche i famosi 444.5 milioni di euro
che sono stati oggetto di confronto in III Commissione sono stati
raccolti come necessità da parte degli Enti locali proprio da parte
del BIM su sollecitazioni e sulle necessità che il Comune ha
evidenziato.
Questi due aspetti a maggior ragione rendono evidente come,
anche in termini amministrativi e non solo politici, partendo dalle
votazioni dell'articolo 14 della 35 fino al confronto che c'è stato
in Commissione, assolutamente proficuo sia da un punto di vista
politico che amministrativo, il disegno di legge n. 59 non è un
punto di arrivo di un percorso avviato ma è un punto di partenza
che vuole assolutamente rendere l'acqua un bene fondamentale per
tutti, ma a maggior ragione in Valle d'Aosta per la sua storia e
soprattutto per il fatto che, essendone fortemente provvisti,
abbiamo maggiori responsabilità rispetto agli altri nella sua
necessità e anche nella sua gestione visti i periodi delicatissimi
che stiamo vivendo.
Presidente -
Altri vogliono intervenire in discussione
generale? Ha chiesto la parola il consigliere Cretier, ne ha
facoltà.
Cretier (FP-PD) -
Come gruppo voteremo il disegno di
legge n. 59, l'ennesimo che andremo a votare oggi, avendo valutato
la questione e realmente approfondito in III Commissione dov'è
sempre possibile proporre gli approfondimenti necessari, anche per
un futuro programmatorio della Commissione. Una necessità di
procedere velocemente e un passaggio sostanziale dove un solo ente
si occuperà della captazione del controllo, dell'accumulo, della
distribuzione dell'utenza e dello scarico in fognatura, la
depurazione e infine la fatturazione finale, una norma necessaria
anche per evitare un possibile commissariamento.
L'obbligo è di creare un'unica aggregazione territoriale, la
cosiddetta "EGA", dove ogni rappresentante del Comune parteciperà.
Molti obiettivi sono all'ordine del giorno, ma il primo sarà di
fare una reale ricognizione delle infrastrutture e predisporre gli
interventi necessari. Creare poi un modello di gestione e affidare
la gestione stessa creando un piano economico finanziario omogeneo
e razionale, una visione completa e non con settantaquattro punti
di vista. Certamente esiste una disomogeneità comunale dovuta alle
priorità messe in luce a livello locale nel recente passato dei
Comuni, mentre altri hanno messo in programma altre priorità
programmatiche, poi ci sarà il passaggio alla tariffa unica,
gestita da un solo ente, e questo è uno dei temi scottanti per i
cittadini. Gli Enti locali a loro volta hanno evidenziato il tema
dei fondi assegnati e da sostenere comunque per il futuro.
Sotto l'aspetto finanziario certamente va segnalato l'articolo
8, comma 3, in cui si sostiene che la Regione può intervenire con
risorse proprie per la restituzione di mutui accesi dall'ente
gestione ambito e per la copertura dei costi dei relativi
interessi.
Una norma urgente ma necessaria per non incappare in infrazione
e impatti negativi sul piano nazionale di resilienza; una norma
magari non perfetta, un percorso ancora lungo, molte cose sono in
evoluzione, quindi un primo tassello in una razionalizzazione di
interventi in un bacino imbrifero complesso, fatto di molte vallate
alpine con strutture abitative residenziali sparse nel territorio
che obbligatoriamente hanno necessità di servizi ma che aumentano i
costi e la gestione collettiva di infrastrutture complesse ma
necessarie per mantenere evidentemente il presidio e la vivibilità
difficile nel territorio valdostano. Come gruppo, voteremo
convintamente questo disegno di legge.
Presidente -
Altri vogliono intervenire in discussione
generale? Non vi sono altre richieste, chiudiamo la discussione
generale. La discussione generale è chiusa. Per la replica, ha
chiesto la parola il Presidente della Regione, ne ha facoltà.
Lavevaz (UV) -
Devo dire che i miei colleghi, in
particolare l'assessore Marzi e soprattutto il relatore Chatrian,
il Presidente di Commissione, hanno già replicato in maniera molto
puntuale alle considerazioni fatte nell'ampio dibattito che c'è
stato su questo disegno di legge, che sicuramente, senza falsa
retorica, è un disegno di legge molto importante frutto di un
lavoro lungo, complesso, di grande condivisione anche con Enti
locali; su questo voglio subito fare un chiarimento, anche se in
parte è già stato detto. Il parere degli Enti locali, che è stato
espresso la settimana scorsa, ha sottolineato in maniera molto
chiara, anche se poi ovviamente sulla stampa è stato ripreso
soprattutto l'aspetto critico, com'è normale che sia, il parere
positivo su tutta la linea tranne sul comma dell'articolo 8 che
riguarda appunto i famosi 4 milioni. Su tutto il resto il parere
era positivo, anche perché sostanzialmente il disegno di legge è
stato costruito ed elaborato a quattro mani in quanto coinvolti due
Dipartimenti: il Dipartimento di Franzoso, il Dipartimento di
Rocco, insieme al BIM e agli Enti locali.
Dal punto di vista della costruzione, questo è un disegno di
legge che ha avuto un iter e una genesi condivisa, seppur in tempi
molto stretti e con contingenze che sono state ricordate negli
interventi precedenti e che non sto a ripetere, le conosciamo tutti
bene, sia a livello di tempistiche, di scadenze, di quello che
avremmo perso se non avessimo portato avanti questo disegno di
legge, eccetera.
Ripeto: è un parere, quello del Consiglio permanente degli Enti
locali, che non mi ha stupito per niente perché mi aspettavo una
posizione comunque critica, in quanto sapevamo che il punto
relativo ai 4 milioni non era stato risolto nella forma ed era
impossibile risolverlo per il semplice fatto che ad oggi quei 4
milioni, che sono ancora trasferiti alla Regione, danno copertura
alla legge regionale  n. 5/2021, che, peraltro, ha come
beneficiari gli Enti locali; ma questo poco ha a che vedere con le
analisi fatte, quindi era impossibile togliere quei 4 milioni senza
sostituire la copertura della legge n. 5.
È stato detto bene però che c'era un impegno politico, perché
non poteva essere un impegno formale, ma un impegno politico da
parte mia a coprire innanzitutto quei 4 milioni, magari non tutti,
facendo una valutazione sulle effettive necessità del 2022 in fase
di assestamento, quindi trovare qualche risorsa su delle effettive
urgenze per il 2022 e coprire per quest'anno questa differenza.
Poi in prospettiva l'impegno più importante era quello che
questi 4 milioni fossero strutturali al BIM, ma la cosa più
importante che mi preme sottolineare è che questa non è una novità
di quest'anno. La novità di quest'anno è che abbiamo invertito una
rotta che aveva preso questa direzione sin dal 2011; fino al 2011
tutti gli extra-canoni, quindi il gettito dei sovracanoni, veniva
completamente introitato dal BIM e distribuito ai Comuni.
Dal 2012 in poi, quindi negli ultimi dieci anni, si è preso a
riferimento il gettito del 2009, quindi tutto quello che eccedeva
il gettito del 2009, rispetto alle produzioni idroelettriche delle
diverse entità, veniva riversato alla Regione; un gettito, che l'ha
ricordato prima l'Assessore senza fare dei numeri, è oscillato dai
6-7 fino a più di 10 milioni di euro all'anno, quindi è un gettito
comunque che è stato importante per la Regione.
Perché dico che quest'anno abbiamo cambiato direzione? Perché
per la prima volta, dopo dieci anni, non abbiamo introitato nel
bilancio regionale tutto questo extra-gettito, quindi la differenza
rispetto al 2009, ma ne abbiamo introitato più o meno la metà.
Nella finanziaria approvata a fine anno scorso, la legge regionale
n. 35, abbiamo detto: introitiamo solo 4 milioni. Perché l'abbiamo
detto? Perché ci servivano per chiudere il bilancio, prendendoci
l'impegno in futuro di fare dei ragionamenti di prospettiva
diversi. Ma questa è una cosa che i Comuni chiedono - io sono stato
quindici anni dall'altra parte - da almeno sette-otto anni, che
questi soldi tornino ai Comuni, quindi non è una novità di
quest'anno come non lo è il fatto che BIM si occupi di investimento
nel servizio idrico perché il BIM si occupa di investimenti,
soprattutto di somme urgenze nel servizio idrico da decenni, quindi
anche i fondi che il BIM ha distribuito e utilizzato in questi
ultimi anni sono fondi che sono stati distribuiti sui Comuni per
investimenti e interventi di somma urgenza o di urgenza, o di
emergenza sul servizio idrico.
Questa crisi nei rapporti, o quanto meno una crisi creata dalla
stampa, perché i rapporti sono assolutamente ottimi e collaborativi
sempre e comunque con gli Enti locali. Ripeto: non è il parere che
mi ha stupito, sono più le dichiarazioni colorite di qualche
Sindaco sicuramente rese - come ha detto bene credo il collega
Testolin - per il fatto che questi Sindaci non fossero stati
correttamente informati delle interlocuzioni di quello che era
stato costruito rispetto alla soluzione di questi quattro milioni.
Ripeto: 4 milioni in merito ai quali quest'anno era già previsto un
passaggio in deroga alla legge regionale 54/1998, perché se non
avessimo derogato sulla finanziaria, questi 4 milioni sarebbero
stati 7 e mezzo guardando il gettito degli ultimi anni. Invece
abbiamo detto 4 milioni (3,5) rimangono già al BIM e sugli altri
facciamo dei ragionamenti. In questo ragionamento è uscito poi il
DL di cui ha parlato in maniera più compiuta il collega Marzi ma
quello è un di più che è arrivato, che si porterà avanti ma che non
ha una connessione funzionale e strutturale a questo disegno di
legge - e qua vengo a quanto dentro dalla collega Minelli - è
chiaro che una discussione generale di tutto sarebbe stato l'ottimo
per tanti motivi, ma questi due disegni di legge non hanno nessuna
connessione strutturale o funzionale uno con l'altro.
Quelli che saranno destinati con il nuovo gettito derivante da
questo sovracanone delle grandi derivazioni, sono dei fondi che
avranno una copertura ancora in più e anche questo era un aspetto a
conoscenza almeno dei vertici del BIM sicuramente e anche del
CELVA.
Il fatto che siano state fatte delle dichiarazioni forti nasce
da una mancanza di informazione da parte di tutti, perché le cose
erano molto chiare e in prospettiva più che risolte, perché, al di
là degli impegni già presi e concordati con gli Enti locali, che
erano quelli di una copertura con l'assestamento, c'è questa
possibilità in più che nasce da questo disegno di legge che arriva,
com'è già stato detto e non voglio ripetere, da un parere
dell'ARERA che è arrivato in queste settimane, come già è stato
detto.
Venendo a qualche altra replica ma, ripeto, sono state fatte
tutte in maniera molto puntuale dai miei colleghi, la collega
Minelli ha parlato dell'Osservatorio, quindi relativamente
dell'articolo 3, sulla possibilità di inserimento di altri
componenti; questo di fatto è già inserito, l'ultima lettera
dell'articolo 3 - adesso non mi ricordo il comma - prevede la
possibilità per qualsiasi altro ente a seconda delle necessità di
essere nell'Osservatorio.
Per quanto riguarda il Piano d'Ambito, credo che abbia risposto
in maniera esaustiva il collega Chatrian; il BIM mantiene e direi
anche rafforza e amplia le sue competenze di ente di governo del
servizio idrico. Non potrà esserne invece il soggetto gestore,
perché questo la norma prevede che deve essere non più una gestione
autonoma, quindi questo sarà oggetto di un affidamento che sarà
fatto nei prossimi mesi e relativamente al Piano d'Ambito, come
correttamente è stato detto, sarà una competenza del BIM stesso e
non di questo Consiglio regionale.
Io credo che questa sia una legge, com'è stato detto, molto
positiva e sicuramente un cambiamento strutturale completo e a 360
gradi del servizio idrico dei nostri territori, un iter che, al di
là di tutte le considerazioni corrette e condivisibili fatte
all'interno di quest'aula, era assolutamente necessario e non più
procrastinabile per tutti i motivi che abbiamo già detto.
Innanzitutto un'ottemperanza di norme per le quali siamo già un po'
al limite, sicuramente la necessità di uniformare il trattamento
del servizio su tutto il territorio regionale, quindi di
conseguenza anche tutto l'ambito tariffario, ma soprattutto direi
in questo momento, e qua viene soprattutto la contingenza dei tempi
soprattutto, di poter accedere ai fondi e ai bandi del PNRR, com'è
stato ricordato molto bene dal collega Testolin, che sono in
scadenza nei prossimi mesi e per i quali, senza questo passaggio,
sarebbe impossibile accedere.
Si poteva fare tutto con maggiore condivisione, con il
Consiglio, con le Commissioni, con maggiore calma, probabilmente
sì, non questa volta perché purtroppo la tempistica era stringente,
quindi io credo che i passaggi in Commissione siano comunque stati
costruttivi, produttivi e non credo che si sia sottratto del tempo
al dibattito e al confronto; al di là della contingenza, credo che
l'iter sia stato positivo.
Chiudo anch'io ringraziando innanzitutto la Commissione, il
Presidente di Commissione e tutti i tecnici delle due strutture, il
BIM e gli Enti locali, per aver lavorato insieme in maniera fattiva
per la costruzione di un disegno di legge che è sicuramente un
passaggio storico importante ma soprattutto necessario.
Presidente -
Non vedo altri interventi. Se non vi sono
altri interventi, passiamo prima all'analisi dell'ordine del giorno
e poi alla votazione di questo e alla votazione di seguito del DL
n. 59. Ha chiesto la parola la consigliera Minelli per
l'illustrazione dell'ordine del giorno.
Minelli (PCP) -
L'ordine del giorno che abbiamo
presentato ricalca sostanzialmente una mozione che è stata
approvata all'unanimità nel mese di febbraio scorso dal Consiglio
regionale del Friuli-Venezia-Giulia e ricalca anche un ordine del
giorno che invece è stato presentato dai Capigruppo di maggioranza
al Comune di Aosta e poi votato da ventiquattro Consiglieri. In
buona sostanza che cosa dice quest'ordine del giorno? Esprime una
valutazione negativa sull'articolo 6 contenuto nel decreto
concorrenza, che è attualmente, come dicevamo stamattina, in
discussione in Parlamento. Sappiamo che sull'articolo sono state
proposte anche delle modifiche che non sono così incisive rispetto
al testo attuale, al testo che comunque al momento sarà quello su
cui verrà fatta la discussione e probabilmente, anche da quello che
si leggeva sui giornali stamattina, posta la fiducia. È un tema che
già a gennaio era stato sottoposto all'attenzione della Conferenza
delle Regioni, che è stato discusso anche in Conferenza unificata
ANCI e Unione delle Province italiane. È un atto questo che è stato
proposto altrove, e che riproponiamo qui, volto a evitare che molte
attività di interesse generale, relative alle esigenze delle
comunità locali, vengano poi individuate a livello statale,
mettendo così in discussione le prerogative degli Enti locali, ma
nel nostro caso anche le prerogative statutarie rispetto alla
gestione di servizi pubblici locali e alla tutela dei diritti a
essi collegati. In particolare il problema si porrebbe per la
gestione dei beni comuni,
in primis
l'acqua, che è gestita,
come stiamo anche discutendo in queste ore, attraverso i servizi
idrici integrati, spingendo di fatto verso una privatizzazione dei
servizi pubblici che sono essenziali al soddisfacimento dei bisogni
della collettività. Inoltre in quell'articolo si prevede una serie
di carichi e di vincoli su tutti i servizi cercando di metterli a
gara, quindi di privilegiare in sostanza la tutela della
concorrenza rispetto agli interessi collettivi. È un rischio quello
contenuto in quest'articolo che è plausibile e che riteniamo vada
in qualche modo scongiurato. È per questo che abbiamo ritenuto
importante richiamare l'attenzione sull'argomento nell'ambito della
discussione del disegno di legge n. 59 che tratta proprio del
servizio idrico integrato e di farlo con una certa urgenza visto
che si sta discutendo proprio in questi giorni.
Nelle premesse dell'ordine del giorno abbiamo richiamato in
particolare il dibattito che c'è in Italia attualmente sulla
gestione dei beni comuni, abbiamo rilevato che ci sono delle
criticità per quello che riguarda la gestione dei servizi pubblici
perché si pone questa materia nell'ambito di un'esclusiva
competenza statale, definendo anche la modalità di gestione diretta
dei servizi come condizionata da una serie di adempimenti, come
dicevo prima, molto stringenti.
Abbiamo ricordato anche che nel 2011 sulla materia della
gestione dei servizi pubblici locali c'era stato un referendum
attraverso il quale la maggioranza assoluta degli Italiani si era
pronunciata contro la privatizzazione dei servizi pubblici e per la
sottrazione degli stessi a partire dal servizio idrico alle
dinamiche del profitto.
Abbiamo richiamato poi che quest'articolo 6 metterebbe in
discussione la funzione pubblica degli Enti locali e anche la
competenza che la nostra Regione ha in base all'articolo 2 dello
Statuto speciale.
Sottolineiamo che un provvedimento simile a questo - avevo detto
all'inizio -, una mozione, è stata approvata da una Regione
autonoma a statuto speciale all'unanimità, quindi ha visto la
partecipazione al voto trasversale e anche un ordine del giorno
simile è stato, come dicevo, approvato dal Comune di Aosta.
L'impegno dell'ordine del giorno è quello di chiedere al
Presidente della Regione di trasmettere alla Presidenza del
Consiglio dei ministri il documento al fine di richiedere
formalmente lo stralcio dell'articolo 6 dal decreto
concorrenza.
Presidente -
La discussione generale sull'ordine del
giorno è aperta. Non vedo richieste. Se non c'è nessun intervento,
faccio due considerazioni sulla questione. Come si sa, gli ordini
del giorno, come dice qualcuno, non si negano a nessuno e sappiamo
bene che non sempre hanno dei risultati significativi. È però
importante affrontare quest'argomento, un argomento che è stato
protagonista in diverse occasioni del dibattito pubblico, in
particolare ai tempi del referendum che, tra l'altro, ho seguito
con attenzione con la raccolta firme e che è stato un momento
importante, quel referendum, per segnare il fatto che l'acqua
rappresenta un bene pubblico e un bene comune dalla difficile
applicazione a un principio che non può essere derogato e, tra
l'altro, rappresenta anche le modalità con le quali in Valle
d'Aosta si è sempre vista e gestita l'acqua.
È importante anche introdurre, nel dibattito pubblico su
quest'argomento della concorrenza, un aspetto diverso; il dibattito
pubblico in Italia è essenzialmente concentrato sulla questione
della concessione delle spiagge, un dibattito pubblico povero nel
quale il mercato e la concorrenza si infrange sul bagnasciuga del
Twiga piuttosto che del Papeete. È importante guardare anche oltre
quest'aspetto perché ci sono altre questioni, come quella
dell'idroelettrico, che riguardano l'acqua, che sono un bene
strategico per la nostra Regione certamente ma in generale, anche
in questo particolare frangente; pertanto aprire una discussione e
un dibattito pubblico che vada al di là delle spiagge è un fatto
positivo e non si può che non sostenere quest'ordine del giorno che
ha un percorso lungo nel tempo.
Ci sono altri? Se non ci sono altri, chiudiamo la discussione
generale. La discussione generale è chiusa. Ha chiesto la parola il
consigliere Manfrin, ne ha facoltà.
Manfrin (LEGA VDA) -
Io non avevo alcuna intenzione di
intervenire, però ritengo che lei abbia passato la misura e non è
la prima volta. Se lei desidera fare delle valutazioni politiche,
sia esse politiche sia esse ironiche, già interpretando il suo
ruolo di Presidente del Consiglio, credo sia assolutamente
sbagliato; dopodiché se lei lo fa utilizzando anche i tempi che lei
si prende rispetto alla gestione di quest'aula, senza neanche
preannunciare che fa un intervento politico nel merito della
questione, ridicolizzando peraltro anche l'iniziativa di una
collega dicendo che un ordine del giorno non si rifiuta a nessuno,
io credo che lei venga meno al suo incarico di Presidente del
Consiglio.
La prego, presidente Bertin, quindi di rispettare l'incarico che
lei ha per l'istituzione e per quello che lei rappresenta
all'interno di quest'aula, perché lei è una figura di garanzia
rispetto a tutte queste forze politiche, rispetto a tutti i
Consiglieri che sono presenti in quest'aula. Glielo ho già detto,
speravo che fosse chiaro, ma lei persegue ancora a questi
comportamenti.
Presidente, la prego, rispetti le istituzioni, rispetti il suo
ruolo.
Presidente -
La discussione generale è chiusa. Per la
replica, ha chiesto la parola il presidente della Regione Lavevaz,
ne ha facoltà.
Lavevaz (UV) -
Una breve replica. Quest'ordine del
giorno, per il quale ho fatto qualche verifica anche di natura
tecnica, richiama l'attenzione rispetto al DDL concorrenza, che è
al vaglio in queste settimane e in qualche modo cerca di mettere
ordine rispetto alla gestione dei servizi pubblici, cercando di
definire anche in maniera più o meno chiara quali siano i poteri di
regolazione ai diversi livelli: regionali, nazionali, intermedi.
Viene posta in maniera importante l'attenzione sulla separazione a
livello locale tra le funzioni di regolazione e le funzioni invece
di diretta gestione dei servizi.
Senza entrare nel merito delle questioni più tecniche, nello
specifico l'articolo 6, oggetto di quest'ordine del giorno,
probabilmente non andrebbe a spostare, ancorché approvato così
com'è, nulla rispetto al disegno di legge che andiamo ad approvare
oggi, però comunque nel principio credo che quella proposta sia una
richiesta condivisibile quella che viene proposta e il cui
principio che è stato condiviso anche dai colleghi del
Friuli-Venezia-Giulia.
Ci sono alcune questioni: ad esempio, quella dei criteri di
scelta del soggetto gestore che dovrebbero essere afferenti invece
nello specifico a quanto abbiamo discusso oggi, ad esempio la
questione dell'
in house
piuttosto che altre questioni. Sono
queste però probabilmente questioni che, visti i tempi di entrata
in vigore anche del DL, arriveranno, per quanto riguarda noi, a
cose fatte, però questo non toglie il merito della questione
sottolineata, che, secondo me, è condivisibile.
L'ordine del giorno quindi può essere assolutamente sottoscritto
anche da parte nostra.
Presidente -
Se non vi sono dichiarazioni di voto,
mettiamo in votazione l'ordine del giorno. Ha chiesto la parola la
consigliera Minelli.
Minelli (PCP) -
Ho ascoltato con attenzione le parole del
Presidente della Regione e in parte lei ha detto che potrebbe non
esserci una conseguenza sulla nostra situazione con l'approvazione
dell'articolo 6 così com'è in questo momento, però poi ha fatto una
valutazione, che, secondo me, è quella più importante, ed è la
ragione per cui noi abbiamo ritenuto che il tema fosse pertinente
in relazione al DL e anche urgente: urgente lo sappiamo tutti
perché, perché si sta per votare questa cosa, lei dice poi che gli
effetti arriveranno successivamente all'approvazione, però l'ente
gestore, come lei ha appena detto, noi non lo stiamo scegliendo
oggi, non stiamo decidendo, è una cosa che succederà nel tempo.
L'articolo 6 del decreto concorrenza potrebbe avere un'incidenza
anche marcata sul soggetto a cui affidare la gestione del servizio
idrico integrato, perché proprio quell'articolo contiene delle
disposizioni che sono rivolte agli Enti locali per affidare i
servizi pubblici tramite gare e non, da quello che riusciamo a
capire, a delle società
in house
come invece sembra di
capire, poi ci è stato chiarito anche nelle audizioni, si intende
fare con la gestione del servizio idrico integrato.
Credo che sia stata colta la
ratio
che sta alla base di
quest'ordine del giorno e quindi accogliamo favorevolmente la
posizione del Governo.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato.
Adesso passiamo all'analisi dell'articolato del disegno di legge
n. 59. Articolo n. 1, se non vi sono interventi, lo mettiamo in
votazione. La votazione è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani, Spelgatti)
L'articolo n. 1 è approvato.
Stesso risultato per l'articolo n. 2? Stesso risultato. Per
l'articolo 3? Metto in votazione l'articolo n. 3. La votazione è
aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Marquis, Minelli,
Perron, Planaz, Rollandin, Sammaritani, Spelgatti)
L'articolo n. 3 è approvato.
Metto in votazione l'articolo n. 4. La votazione è aperta. La
votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani, Spelgatti)
L'articolo n. 4 è approvato.
Posso dare lo stesso risultato per l'articolo n. 5? No? Lo metto
in votazione. La votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Marquis, Minelli,
Perron, Planaz, Rollandin, Sammaritani, Spelgatti)
Posso dare lo stesso risultato per l'articolo 6? Stesso
risultato. Articolo 7? Stesso risultato. Articolo 8? Stesso
risultato. Articolo 9? Stesso risultato. Articolo 10? Stesso
risultato. Articolo 11? Stesso risultato. Articolo 12? Stesso
risultato. Articolo 13? Stesso risultato. Articolo 14? Stesso
risultato. Articolo 15? Stesso risultato.
A questo punto mettiamo in votazione la legge nel suo insieme.
La votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Erika Guichardaz, Lavy, Manfrin, Marquis, Minelli,
Perron, Planaz, Rollandin, Sammaritani, Spelgatti)
La legge è approvata.
