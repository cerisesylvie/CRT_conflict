Classificazione
OPERE PUBBLICHE



Oggetto del Consiglio n. 1980 del 2 novembre 2022 - Resoconto
OGGETTO N. 1980/XVI - Interrogazione: "Rispetto delle
tempistiche previste per il completamento dei lavori della variante
di Etroubles e Saint-Oyen".
Marguerettaz (Presidente) -
Punto n. 15 all'ordine del
giorno. La parola all'assessore Marzi.
Marzi (SA) -
Il 3 agosto 2022 ANAS ha pubblicato sulla
Gazzetta Ufficiale il bando di gara per i lavori di completamento
della variante di Etroubles e Saint-Oyen fra il Km 15,180 e il km
18,700, naturalmente della SS 27 del Gran San Bernardo.
L'importo complessivo dei lavori è risultato pari a euro
127.629.671. Il termine per il completamento dell'opera è fissato
in 975 giorni di lavoro, comprensivi di 180 giorni per l'andamento
stagionale sfavorevole, a decorrere naturalmente dalla data di
consegna dei lavori.
Il bando ha previsto il 16 settembre 2022 quale termine per la
presentazione delle offerte da parte delle imprese interessate e
ANAS stima la consegna dei lavori nel corso del primo trimestre del
prossimo anno.
Purtroppo anche la variante della 27 non è stata risparmiata
dagli aumenti eccezionali dei prezzi e delle lavorazioni causate
dalle crisi economiche energetiche e geopolitiche in atto. Infatti
il progetto esecutivo di completamento della variante - che era già
stato approvato il 21 dicembre 2021, per un importo complessivo
lavori di poco superiori a 103 milioni di euro, nel rispetto tra
l'altro dell'impegno preso in Consiglio regionale rispetto al
completare la progettazione entro il 2021 - è stato condizionato da
due successivi aggiornamenti dei prezzi: il primo in data 4 aprile
2022 con la riapprovazione del progetto esecutivo a seguito di
aggiornamento dell'elenco prezzi che aveva elevato l'importo
complessivo dei lavori a 116 milioni di euro.
Il secondo il 30 giugno 2022, data in cui il Commissario
straordinario ha comunicato una terza approvazione del progetto
esecutivo a seguito di un'ulteriore attività di aggiornamento dei
prezzi: quest'ultimo aggiornamento ha aumentato ancora la spesa
sino ai 127.629.671 euro che ho citato in premessa e che sono
appunto stati messi a gara.
Le sfavorevoli congiunture internazionali hanno determinato
quindi, nel corso del solo 2022, ben due aggiornamenti dell'elenco
prezzi che hanno fatto lievitare i quadri economici del progetto da
un importo previsto di poco superiore a 103 milioni di euro a
dicembre 2021 a oltre 127 milioni di euro facendo, tra l'altro,
slittare di fatto la successiva gara di riappalto dell'opera.
In dettaglio, il bando pubblicato da ANAS prevedeva il termine
di presentazione delle offerte da parte delle imprese interessate
entro il 16 settembre 2022. L'importo complessivo di 127.6 milioni
di euro vede circa 104 milioni di euro per lavori e sicurezza e per
il piano monitoraggio ambientale in corso d'opera; la lavorazione
residua riguarda invece lo scavo degli ultimi 800 metri della
galleria della lunghezza di circa 3.8 km.
Con la riprogettazione è stata prevista tutta la nuova parte
impiantistica adeguata all'attuale normativa, aspetto
originariamente non previsto nell'appalto oggetto di rescissione
contrattuale, che andrà indubbiamente a migliorare il risultato
finale dell'opera.
In questo contesto credo risulti utile al Consiglio ripercorrere
alcune delle continue interlocuzioni e sollecitazioni che hanno
oggettivamente contribuito a riattivare il completamento di
un'opera naturalmente attesa, soprattutto per tutta la vallata del
Gran San Bernardo.
Sin dal nostro insediamento abbiamo immediatamente avviato le
interlocuzioni con ANAS, già a partire dal 6 di novembre del
2020.
ANAS, in un primo incontro del 27 novembre, comunicava la
necessità di riprogettare il completamento della variante, compreso
l'aggiornamento degli impianti.
La riprogettazione ha compreso l'ultimazione delle opere
parzialmente realizzate e la costruzione di quelle non realizzate
nel precedente appalto, poi rescisso con l'impresa esecutrice,
oltre alla necessità di rilievi strutturali e interventi
finalizzati alla risoluzione di mancate conformità nelle opere
eseguite dal precedente appaltatore.
In data 9 febbraio 2021 abbiamo incontrato il responsabile della
struttura ANAS Piemonte e Valle d'Aosta e nell'occasione abbiamo
espressamente chiesto l'istituzione di un tavolo di lavoro tra i
tecnici dell'ANAS, della Regione e dei Comuni interessati alla
variante di Etroubles per assicurare un puntuale monitoraggio dei
tempi della nuova progettazione, come concordato con i Sindaci
appunto di Etroubles e Saint-Oyen in data 12 febbraio del 2021.
Parallelamente, considerata l'utilità del tavolo congiunto,
abbiamo deciso di istituzionalizzare tale metodo di lavoro, anche
per quanto attiene a ciò che sta avvenendo sulla statale 26.
Nell'ambito dei sopralluoghi e degli incontri del tavolo di
lavoro insieme ai Sindaci dei due Comuni, si sono affrontati, oltre
allo stato di avanzamento dei lavori, i temi inerenti allo sgombero
dei materiali e delle compensazioni ambientali e il tavolo di
lavoro si è rivelato utile anche per avere contezza delle attività
di emungimento dell'acqua presente nella galleria finestra di
Saint-Oyen e di rimozione e smaltimento dei materiali presenti, in
particolare dell'impianto di produzione del calcestruzzo e di vari
macchinari e attrezzature.
A seguito di tali sollecitazioni, ANAS ha comunicato di aver
provveduto alla rimozione di quanto ancora presente nelle aree di
cantiere e di aver dato espletamento a una gara per il
completamento del ripristino definitivo dell'area di stoccaggio a
Etroubles, con la sistemazione dello smarino a seguito d'incontri
con il locale consorzio per la condivisione del progetto di
rifacimento dell'impianto irriguo.
In diversi incontri abbiamo evidenziato ad ANAS l'importanza di
riconoscere inoltre le compensazioni ambientali richieste dai
comuni di Etroubles e Saint-Oyen che per anni hanno subìto il danno
d'immagine derivante dal permanere del degrado all'interno delle
aree di cantiere.
ANAS ha accolto le richieste, confermando di averle inserite
all'interno delle voci di aggiornamento nell'ambito della
progettazione della variante della statale 27.
Presidente -
Per la replica il collega Carrel.
Carrel (PA) -
Grazie, Assessore, per questo excursus
storico di quanto avvenuto, soprattutto dal vostro insediamento a
oggi. Ciò che ci premeva era capire se stavamo rispettando i tempi,
perché sappiamo che è un'opera sicuramente importante per tutta la
vallata e per tutta la valle e su cui abbiamo già discusso.
Capiamo bene i tempi e capiamo bene che vi siano dei problemi
internazionali, geopolitici, che non dipendono da noi che aumentano
i costi e sentirsi dire che verranno affidati i lavori nel primo
trimestre 2023, ci lascia il dubbio che poi vi siano, da qui ad
allora, degli ulteriori ritocchi in crescita dei costi, e questo
dal nostro punto di vista è sicuramente preoccupante.
Nella nostra interrogazione avevamo chiesto anche quali erano i
rapporti tra il governo regionale e il commissario straordinario,
lei ci ha elencato tutti i rapporti che avete avuto con ANAS e -
bene - le richieste di risarcimento anche per i Comuni, ma nulla ci
è stato detto sui rapporti diretti con il Commissario
straordinario; questo è un altro aspetto che sottolineiamo con un
po' di preoccupazione in quanto è stata lei a usare il condizionale
- forse preventivamente - proprio per dire che la gestione
commissariale potrebbe operare con maggiore rapidità. È quel
"Potrebbe" che ci preoccupa, ci preoccupava e ci preoccupa
ancora.
Bene che si stia lavorando su questo dossier ma a oggi non
abbiamo ancora delle risposte. Seguiremo le evoluzioni e nel primo
trimestre del 2023 - glielo anticipo già - faremo sicuramente
un'altra iniziativa per capire se i lavori saranno partiti e se
sarà possibile rispettare i termini dei 975 giorni, in modo da
avere il risultato finale a fine del 2025, che credo che sia
l'obiettivo di tutti noi.
