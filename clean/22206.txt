Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1860 del 5 aprile 2006 - Resoconto
OGGETTO N. 1860/XII - Rapporti tra la Regione Valle d'Aosta e la
Bielorussia. (Interrogazione)
Interrogazione
Preso atto che, all'indomani del voto in Bielorussia, che ha
visto riconfermato per la terza volta il Presidente Lukashenko,
organismi internazionali, quali l'OSCE, la Nato, gli Usa e l'Unione
Europea, hanno dichiarato che le elezioni "non hanno rispettato gli
standard internazionali e il voto non è stato democratico";
Preso atto che - come appreso da comunicati Ansa - nella
settimana antecedente al voto, una delegazione del Governo
valdostano, guidata dall'Assessore Pastoret, si è recata in
Bielorussia per avviare una politica di scambio e collaborazione in
materia di Sport, Turismo, Cultura e Università;
Sottolineato che la coincidenza di tale azione diplomatica
della Regione Valle d'Aosta, con la vigilia dell'importante
appuntamento elettorale, potrebbe aver di fatto sostenuto l'azione
del Regime Bielorusso, altrimenti isolato;
i sottoscritti Consiglieri regionali
Interrogano
L'Assessore al Turismo per sapere:
1) quale è la valutazione sua e del governo regionale sul
risultato elettorale in Bielorussia;
2) se la delegazione valdostana ha incontrato esponenti del
regime Bielorusso, inseriti dalla UE nella lista delle persone
colpite dal bando della concessione del visto;
3) quali impegni sono stati assunti dalla delegazione
valdostana e se tali impegni saranno rivisti, anche a seguito delle
gravi violazioni della legalità democratica denunciate dalle
istituzioni europee;
4) quanto è costata la trasferta.
F.To: Squarzino Secondina - Bortot - Venturella
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Molte domande in questa interrogazione che
presenta la collega Squarzino, alcune un poco fuori luogo e
cercherò di dire il perché, mantenendo comunque un tono fra il
serio e il semi-ironico, come la collega credo abbia voluto
introdurre con tale iniziativa. Per quali ragioni - faccio una
piccola premessa - è stata organizzata la visita in Bielorussia?
Una prima ragione formale, ufficiale: a seguito della visita in
Valle d'Aosta dell'Ambasciatore bielorusso in Italia, Aleksei
Skripko, che era stato ricevuto dal Presidente della Regione e dal
sottoscritto, in quella occasione la Valle d'Aosta è stata
formalmente invitata in Bielorussia per verificare la possibilità
di avviare scambi commerciali, turistici e culturali. Tale invito è
stato accolto ed era stata prevista una delegazione composta dal
Presidente della Regione, dall'Assessore al turismo e da alcuni
collaboratori; peraltro nel corso di questa visita, come sempre
succede, erano stati previsti dei momenti istituzionali che
vedevano coinvolta l'Ambasciata italiana a Minsk, dei "tour
operator", degli operatori del settore, la stampa specializzata nel
settore turistico e anche un incontro istituzionale con il Ministro
del turismo e sport. La prossimità delle elezioni in quel Paese ed
altri impegni concomitanti hanno fatto sì che la delegazione
valdostana fosse di fatto ridotta alla mia sola persona. La non
effettuazione della visita peraltro sarebbe stato un grave e non
giustificabile atto di scortesia nei confronti dei soggetti
coinvolti, i "tour operator" che avevano preparato incontri
relativi a questo evento, la stampa specializzata, l'Ambasciata, i
dipendenti e i responsabili amministrativi del recente Dipartimento
del turismo che è stato creato in Bielorussia. La visita ha avuto
un carattere breve, si è svolta nei giorni 14-15 marzo, la stessa
sera del 14 presso la sede del "tour operator Solemar" - gestito in
larga parte da Italiani - vi è stata la presentazione ai vari "tour
operator" e alla stampa specializzata del settore della Valle
d'Aosta da parte mia e dall'Ambasciatore in Italia, S.E. Dott.
Ardizzone. Il giorno seguente ho incontrato nella sua sede
l'Ambasciatore per una colazione di lavoro alla presenza dei suoi
collaboratori e di alcuni operatori italiani in Bielorussia. In
questa occasione si sono esaminati alcuni aspetti relativi anche a
scambi di carattere culturale, si pensi che l'Università di Minsk
ha 40 professori di cattedra in italiano, lingua studiata da un
gran numero di studenti. È stata peraltro manifestata molta
curiosità nei confronti della montagna e delle Alpi. L'Ambasciatore
ha poi proposto l'opportunità di operare scambi scientifici a
livello universitario, anche nel corso delle serate italiane che
l'Ambasciata stessa organizza con regolarità. È dell'altro giorno
una telefonata che mi è pervenuta dall'Ambasciatore stesso per
chiedere una collaborazione di sostegno con filmati sulla Valle
d'Aosta in occasione della "Festa della Repubblica" del 2 giugno,
che l'Ambasciata celebra in Bielorussia.
Quale attenzione c'è nei confronti di questo Paese? Do due dati.
L'attenzione nei confronti di questo Paese è data dal fatto che
"Austrian Airlines" ha collegamenti aerei giornalieri con la
Bielorussia, che "Lufthansa" pure ha collegamenti aerei con tale
Paese e che infine "Alitalia" ha programmato la creazione di voli
di collegamento diretti da e per Milano. L'Italia è sempre più una
meta che può incontrare il favore dei Bielorussi, basti dire che su
questo fronte siamo fortemente in ritardo se si pensa che "ENIT" di
Mosca ha aumentato di due addetti al rilascio dei visti la sua
presenza presso l'Ambasciata di Minsk e che a fine 2005
l'incremento dei flussi turistici dei Bielorussi verso l'Italia è
stato del 35% con destinazione "Montagne inverno", generalmente
verso l'Alto Adige, che sovente qui viene evocato come l'"alter
ego" della Valle d'Aosta, e con l'Austria. Nel pomeriggio l'unica
visita istituzionale prevista nei confronti delle Autorità russe è
stata quella dell'incontro con il Ministro del turismo e sport, che
peraltro ho avuto la fortuna di incontrare, essendo programmato in
quei giorni il viaggio, perché aveva trascorso oltre una decina di
giorni in quel di Torino in occasione delle Olimpiadi e aveva avuto
incontri con il Presidente Pescante, con il Presidente Coppi, con
la Presidente Bresso, con il Sindaco Chiamparino. È quindi stato
accolto dalle massime Autorità sportive, politiche e istituzionali
in Italia in occasione del suo soggiorno a Torino per le Olimpiadi.
Nel corso delle due giornate ho avuto anche modo di incontrare
degli studenti, che ho già messo in contatto con alcuni professori
della nostra Università, avendo alcuni di questi manifestato
l'intenzione di voler seguire, se possibile, in Valle d'Aosta un
"master" sul turismo. Ho ricevuto recentemente delle "e-mail" che
si possono, contrariamente a quanto si dice, inviare e ricevere
regolarmente da parte di studenti che intendono avere informazioni
sul turismo della Valle, alcuni di questi intenderanno presentare
un rapporto presso la loro Università ad una sessione d'esame. Le
relazioni con la Bielorussia non sono state create in queste 2
settimane, ma hanno già avuto attività consolidate. Pur essendo un
mercato nuovo, era ed è opportuno che si mantengano contatti e
rapporti con le realtà economiche di quel Paese per quanto riguarda
il turismo.
Vorrei far presente che fine 2005 alcuni "tour operator"
Bielorussi hanno già fatto visita alla Valle e nei primi 3 mesi
dell'anno si è iniziato ad avere un sia pur minimo giro di affari
con la Bielorussia, che è il risultato di oltre 30mila euro, pur
essendo questa un'attività che ha appena visto la luce. Esistono
rapporti con tale Paese sotto altri punti di vista, vorrei citare
il fatto che nel giugno 2005 è stato messo in piedi un progetto fra
l'Istituto zooprofilattico sperimentale del Piemonte, Valle d'Aosta
e Liguria, che stanno realizzando in Bielorussia; vi sono scambi
culturali, sostegno dell'associazionismo valdostano per i bambini
di Bielorussia, nel solco di quanto già intrapreso negli anni dalla
Valle d'Aosta. Nel 2000 si è costituita l'Associazione della Valle
d'Aosta per promuovere l'accoglienza dei bambini bielorussi presso
le famiglie, affiancando i "forum" per i diritti dei bambini di
Chernobyl. Nel marzo 2003 la Presidenza del Consiglio comunale di
Aosta ha impegnato fondi per la costruzione della lavanderia
all'interno di un orfanotrofio di Osipovici in Bielorussia. Fra non
molto tempo la nostra collega Adriana Viérin sarà in Bielorussia,
maggio 2006, in rappresentanza del Comitato regionale di
cooperazione; sotto questo punto di vista, ho dato mandato sia
all'Ambasciatore sia anche al funzionario del Ministero di
provvedere a voler favorire le finalità di tale viaggio. Non cito
altre cose per ragioni di brevità in relazione al tempo che sta
trascorrendo. Ho già detto dei contatti che sono stati presi.
L'impegno dell'Ambasciatore è stato importante ed è stato quello di
favorire i contatti della nostra Università con quella della
Bielorussia per scambi scientifici e culturali e di studenti. La
volontà dell'Ambasciatore è stata quella di accogliere alcuni
nostri professori per un ciclo di conferenze presso l'Università
bielorussa.
La collega chiede quale sia stata la spesa per la trasferta in
Bielorussia. La spesa, comprensiva di biglietti aerei, hôtel,
pasti, eccetera, è stata di 1.734 €, ivi compresi 120 € di visto di
ingresso. Sono spese relative al soggiorno dell'Assessore, che è
stato accompagnato dalla Dott.ssa Anna Saudin, ma che ha "svolto"
il viaggio a carico suo essendo incaricata di una consulenza per
quanto riguarda i rapporti turistici, commerciali e culturali con i
Paesi di lingua russa.
Infine l'ultima richiesta, che è quella più simpatica che la
collega Squarzino mi rivolge, è quale sia la valutazione del
Governo regionale sul risultato elettorale in Bielorussia. Il
Governo regionale svolge per mezzo dei suoi Assessori, in questo
caso del sottoscritto, delle funzioni istituzionali che le sono
attribuire in questo caso dalla legge regionale sul turismo n.
6/2001, che è quella della promozione. Non ha ancora per ora una
politica estera, che fa capo allo Stato italiano, il quale per il
momento non ha pensato, né ha preannunciato di voler ritirare
l'Ambasciatore da Minsk, né si è pronunciato in questo modo;
peraltro l'accoglienza che il Ministro russo ha avuto in Italia ha
dimostrato la volontà da parte dello Stato italiano, sul quale non
emetto giudizi, di voler mantenere rapporti cordiali con questa
realtà. Se poi mi si dice che bisognerebbe evitare di andare in
Paesi dove vi sono disordini e stati di tensione, accetto il
Consiglio e lo accetta con me l'Assessore Cerise, perché siamo
anche stati colpevoli di recarci in quel di Parigi per una
conferenza stampa per presentare il Progetto "Refuge" e in qualche
modo abbiamo dato sostegno ad una politica governativa, che vede il
60% dei cittadini francesi contrari alle nuove disposizioni che
sono state introdotte. In più l'Assessore Cerise è stato bloccato
alla stazione da una manifestazione, ha rischiato di non rientrare,
rendendosi doppiamente colpevole dal punto di vista
dell'osservazione passiva di tutti questi avvenimenti, senza aver
voluto intervenire ufficialmente anche in qualità di Vicepresidente
della Giunta, per indirizzare una protesta formale al Governo
francese.
Président - La parole à la Conseillère Squarzino Secondina.
Squarzino (Arc-VA) - Apprezzo l'ironia intelligente
dell'Assessore Pastoret, è sempre un piacere quando si vede nelle
persone la capacità di fare autoironia e va bene. Ringrazio
l'Assessore per la serie di informazioni che mi ha dato. Vede,
Assessore, capisco benissimo che la Valle d'Aosta non ha ancora fra
le sue competenze quella dei rapporti con i Paesi esteri; quello
che volevamo sottolineare con questa iniziativa era che un po' di
attenzione rispetto alla situazione politica di alcuni Paesi forse
va messa. Io avrei desiderato - lo dico molto cordialmente - che
lei almeno avesse messo in luce un elemento, un dato di fatto: in
Bielorussia, lo sappiamo, non siamo né lei, né io a dirlo, ne parla
"Il Sole 24Ore", che, proprio riflettendo sulle elezioni, dice che
vi è da parte dell'OSCE (Organizzazione per la sicurezza e
cooperazione in Europa) una dichiarazione molto chiara secondo cui
le elezioni non raggiungono gli "standard" previsti per essere
considerate democratiche. Ancora: parla di interferenze, di minacce
dei servizi di sicurezza, di pressioni su impiegati statali e
studenti, per cui vi sono dubbi sulla validità di queste elezioni.
La stessa cosa dice la "Casa Bianca", ma la stessa cosa dice anche
l'Unione europea. Ora capisco che non tocca a noi decidere chi sono
i "cattivi" o i "buoni", capisco anche che sia per certi aspetti
opportuno mettere "fermenti" di democraticità dentro una società,
perché in qualche modo questi possano maturare, ma io avrei avuto
piacere che lei mettesse in luce queste cose, cioè avrei avuto
piacere che da parte sua e del Governo vi fosse la consapevolezza
che l'agire in tale direzione, l'agire nei rapporti economici e
l'agire nella cooperazione facilita la democratizzazione... fra
l'altro, io stessa ho approvato questo progetto di cooperazione,
l'ultimo, quello che lei ancora adesso ha ricordato, è l'aiuto che
la Regione dà per una protesi in favore di una bimba orfana
bielorussa, per ricostruirle la mano sinistra. Non sono quindi
pregiudizialmente contro gli aiuti che vengono dati o contro
iniziative che in qualche modo costringono questo Paese a
confrontarsi con gli altri e aprano possibilità di dialogo e di
relazione, ma avrei voluto che vi fosse da parte sua un minimo di
valutazione sulla situazione e di attenzione al senso del proprio
lavoro. Questo per capire che l'azione che si sta facendo non è
solo per portare due turisti in Valle d'Aosta, ma è anche per
introdurre elementi di democraticità all'interno di un Paese dove -
non siamo né io, né lei a dirlo, sono organismi internazionali, la
stessa Unione europea - vi è una dittatura, in cui non c'è rispetto
per le regole democratiche, in cui non vi è rispetto per la libertà
di espressione, in cui vi è ancora la pena di morte. Credo che
un'attenzione rispetto a queste tematiche forse può aiutare anche a
dare un significato diverso alle iniziative di tipo commerciale e
di cooperazione che la Regione porta avanti.
