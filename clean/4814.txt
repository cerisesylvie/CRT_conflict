Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 512 del 6 ottobre 1982 - Resoconto
OGGETTO N. 512/VII - INIZIATIVE PER LA CESSAZIONE
DELL'ESERCIZIO DEL TIRO AL PICCIONE A SAINT-VINCENT. TRATTAZIONE DI
INTERPELLANZA E REIEZIONE DI ORDINE DEL GIORNO E DI
MOZIONE.
PRESIDENTE:
Do lettura dell'interpellanza, presentata dai
Consiglieri Cout e Péaquin, concernente: "Interventi per la
cessazione dell'attività del tiro al piccione in un'area di
proprietà regionale":
INTERPELLANZA
Considerato che, dopo un'assenza di una decina d'anni, è ripresa
in Valle l'attività di tiro al piccione, uno "sport" che ha sempre
sollevato polemiche e contestazioni e non solo da parte di
associazioni protezionistiche (vi è stata a suo tempo anche la
votazione di una mozione in Consiglio regionale);
Tenuto presente che tale attività si svolge a Saint-Vincent
su di un territorio di proprietà regionale;
Ritenuto che non si debba permettere in Valle questo "sport"
crudele che provoca maltrattamenti e sofferenze ad animali (si
parla di 5.000 piccioni uccisi nel primo fine settimana, senza
contare quelli feriti), quando nell'area in questione potrebbero
trovare posto altri "sports" di tiro a volo, quali il tiro al
piattello;
I sottoscritti Consiglieri regionali
INTERPELLANO
Il Presidente della Giunta per sapere se è nelle intenzioni
della Giunta regionale intervenire per far si che su un'area di
proprietà regionale venga a cessare lo "sport" crudele del "tiro al
piccione", per far posto ad altre forme di tiro a volo.
PRESIDENTE:
Do lettura della mozione del Consigliere
Carlassare concernente: "Intervento per la cessazione del tiro al
piccione che si effettua nel territorio del Comune di
Saint-Vincent":
MOZIONE
Appreso che in un terreno di proprietà regionale situato a
Saint-Vincent in località Moron, gestito dalla SITAV, è stato
inaugurato un "tiro al piccione";
Rilevato che questo barbaro esercizio di abilità è ormai
bandito da quasi tutte le società europee;
Constatato che al gusto sadico dei tiratori di abbattere dei
poveri animali si accompagna e si sovrappone una lucrosa e
fuorilegge attività di scommesse;
IL CONSIGLIO REGIONALE
ritenendo che il consentire che nel territorio regionale si
svolga, con annessi e connessi, il "tiro al piccione" sia da
considerare una vergogna per la Regione ed un discredito per i
valdostani
DELIBERA
di impegnare il Presidente della Giunta ad intervenire
immediatamente per far cessare questo sconcio.
PRESIDENTE:
La parola al Consigliere Carlassare per
l'illustrazione della mozione.
CARLASSARE - (Dem. Prol. - Nuova Sin.):
Questo problema
potrà anche parere un qualcosa di assolutamente banale dopo la
discussione dei massacri nel Libano, ma qui si tratta di massacro
di piccioni. La cosa può anche farvi ridere, comunque è tanto un
problema politico, quanto di morale che riguarda i singoli
Consiglieri, indipendentemente dall'appartenenza o meno ad un
gruppo politico o all'altro.
In questi anni abbiamo assistito alla chiusura di strutture
simili esistenti in varie zone dell'Italia dietro pressione di
gruppi di opinione che consideravano un barbaro esercizio di
abilità, non sicuramente sportivo, quello di abbattere dei piccioni
che prendono il volo da delle gabbiette previo taglio di alcune
penne della coda in modo da rendere più irregolare il volo degli
stessi, in maniera tale che chi spara abbia qualche difficoltà in
più.
Ritengo che questo esercizio di abilità non abbia niente a che
vedere con la caccia.
Presumo, pur non essendo un cacciatore, che il piacere del
cacciatore non sia solo quello di ammazzare la selvaggina, bensì
quello di cacciarla, di stanarla e poi magari anche quello di
mangiarla. D'altra parte, ritengo che l'uomo non civilizzato da
parecchie centinaia di migliaia di anni, da quando esiste cioè, ha
cacciato gli animali, non soltanto per il gusto di farlo, ma per la
necessità di alimentarsi o per difendersi quando li considerava
pericolosi.
Questo esercizio di abilità, invece, non ha niente a che vedere
con tutte queste motivazioni. In questo caso si uccidono degli
animali per il semplice gusto di farlo, senza dargli la caccia,
semplicemente standosene lì, in panciolle, con il fucile pronto,
aspettando il momento che il piccione prenda il volo per
sparargli.
Ritengo che questo sia veramente negativo perché si ammazzano
degli esseri viventi. Inoltre la ritengo una pratica altrettanto
negativa in quanto vengono distrutti anche tantissimi alberi.
Sarebbe equivalente permettere di sparare con dei piccoli cannoni
per abbattere filari di pioppi. Sarebbe cioè un'azione illogica, da
reprimere e non consentita.
Attualmente noi ci troviamo di fronte ad un'azione intrapresa
dalla Magistratura che ha fatto chiudere questa struttura e non
sappiamo assolutamente quale decorso avrà questa vicenda.
Nonostante questo, ritengo che sarebbe importante, ed anche una
dimostrazione di civiltà da parte di questo Consiglio regionale,
che il principio che gli animali non devono venire abbattuti in tal
modo fosse sancito dalla maggioranza di questo Consiglio.
Riguardo alle argomentazioni per cui queste strutture
porterebbero un grosso flusso turistico in quel di Saint-Vincent,
vorrei far rilevare che se gli operatori turistici di Saint-Vincent
riescono ad escogitare un simile richiamo per aumentare il flusso
turistico nella zona, hanno veramente una scarsa immaginazione. Se
questa attività serve a dimostrare l'abilità dello sparatore, sono
sufficienti i piattelli ed il tiro a segno, discipline olimpiche,
senza dover ricorrere all'uccisione di poveri piccioni. Ritengo
inoltre che si potrebbe favorire tutta una serie di altre attività
che possono essere considerate da reprimere, dal punto di vista
morale, prima ancora che dal punto di vista legale, per cui io
invito questo Consiglio ad esprimere la sua condanna a questa
crudele pratica, tenendo presente che a questa si accompagna
un'altra attività che è quella che realmente porta qualche cliente
in più a Saint-Vincent; si tratta delle scommesse. E' un'attività
che viene svolta al di fuori di quella che è la legge, perché quel
tipo di scommessa mi pare sia assolutamente vietata, per cui ci
troviamo di fronte ad un ente pubblico che si fa promotore di
un'iniziativa che ha tutta una serie di aspetti al di fuori della
legge e quindi da condannare. Per questo motivo invito il Consiglio
a condannare questa attività, a dare mandato al Presidente della
Giunta, nel caso che la Magistratura non riesca nel suo intento, di
bloccare il proseguimento del tiro al volo in quel di Moron ed
agire per impedire che questa attività possa continuare ancora.
PRESIDENTE:
La parola al Consigliere Cout; ne ha
facoltà.
COUT - (PCI):
Anche noi avevamo preparato
un'interpellanza su questo problema, ma attualmente è superata in
un certo qual senso. Infatti, dalla presentazione
dell'interpellanza ad oggi è accaduta una serie di fatti che ci
portano a fare una proposta diversa al Consiglio, con la
presentazione di un ordine del giorno che leggerò dopo. Sono
abbastanza d'accordo con la serie di proposte fatte dal Consigliere
Carlassarre, tra queste l'attività del tiro al piccione non centra.
Secondo me, queste proposte non hanno niente a che vedere con la
caccia in Valle d'Aosta e con la disciplina più moderna e più
aderente alle esigenze di oggi. Aggiungerei che queste attività, di
pura e semplice abilità, possono essere sostituite con altre di
tiro al piattello, sagome correnti, ecc. Siamo quindi convinti che
sia effettivamente necessario fare in modo che il tiro al piccione
a Saint-Vincent possa essere sostituito con un'altra attività. Vi
dò ora lettura dell'ordine del giorno:
TENUTE PRESENTI le prese di posizione sollevatesi da diverse
parti contro la riapertura del "tiro al piccione" di
Saint-Vincent;
CONSIDERATO il decreto di sequestro del campo di tiro al
piccione della Frazione Ronc Damon da parte della Magistratura;
PRESO ATTO della dimostrazione di protesta di domenica tre
ottobre mattino dei commercianti di Saint-Vincent che si sono visti
con questo diminuire una attività turistica che potrebbe essere
mantenuta, pur se in parte, con una attività di tiro a volo che
escluda l'utilizzo di animali;
IL CONSIGLIO REGIONALE DELLA VALLE D'AOSTA
nella sua seduta del 6 ottobre 1982
DELIBERA
di impegnare la Giunta regionale a muovere i passi necessari a
far si che, pur in attesa di decisioni della Magistratura circa la
violazione e di articoli del Cadice Penale, si prima alla
riapertura e si vada verso un futuro uso del campo per attività di
tiro: a volo che escludano l'utilizzo di animali, in modo da non
penalizzare con una chiusura completa del capo di tiro a volo,
l'attività turistica di Saint-Vincent.
Questo interessa direttamente gli abitanti di Saint-Vincent,
oltre che servire a dare un' immagine diversa ad una clientela, ad
un turismo più qualificato che in Valle d' Aosta non può accettare
certamente l'attività del tiro al piccione. Dichiaro che noi
presentiamo questo ordine del giorno alla Presidenza.
PRESIDENTE:
La parola al Presidente della Giunta; ne ha
facoltà.
ANDRIONE - (UV):
Questo interessante e volatile argomento
è già stato affrontato a più riprese dal Consiglio regionale che ne
ha ampiamente discusso prendendo delle decisioni in alcuni casi più
ampie, in alcuni casi più deboli.
Il primo documento risale all'anno 1971, addì 23 del mese di
ottobre, quando il piccione era già di moda ed il Consiglio
regionale, con un solo voto contrario, decideva di impegnare 130
milioni di pregiate lire nella costruzione di detto campo.
Il tempo passava ed i 130 milioni di lire diventavano 250, dopo
di che, al fine di rispettare le ben note fonti di Saint-Vincent -
questo in ricordo del famoso Benito che aveva fatto chiamare il
paese San Vincenzo della Fonte - si è dovuto fare un ponte enorme
che però dovesse sempre, in funzione del piccione, rispettare la
Fonte dall'altra parte.
Per questo sono stati necessari altri 600 milioni di allora. In
seguito, causa il Piano regolatore, c'è stato un piccolo tempo di
arresto, modesto, perché in data 14 febbraio 1975 una mozione
chiedeva di abolire completamente il tiro al piccione.
La Giunta, allora relativamente giovane, non per età dei
componenti, ma di nomina, disse che non riteneva questa decisione
molto opportuna, perché qui si stava giocando come a Gioia Tauro
(che ormai si chiama Gioia Bove, viste le mutilazioni subite a
seguito di certe decisioni prese, ma poi non attuate). La Giunta
rilevò invece che era necessario un certo rispetto per il denaro
del contribuente, per cui quello che veniva deciso doveva essere
mantenuto, anche se non collimava pienamente con tutte le idee.
Di conseguenza, la Giunta è andata avanti fino ad ora. Per
quanto riguarda la Giunta si sparerà al piccione fino a quando
tutte le spese eseguite con denaro pubblico non saranno ripagate,
ivi compresi l'interesse, la svalutazione e l'inflazione. Dopo di
che, saremo opportunamente disposti a riprendere il discorso e a
salvare questi volatili, altrimenti farà la parte del piccione
impallinato il contribuente, e questo a noi non piace.
Nell'oggetto n. 67 del 14 febbraio 1975 si era detto, visto che
la situazione era questa, di decidere liberamente, in quanto non
esistevano schieramenti di partito e 17 Consiglieri votanti contro
15 non hanno approvato la mozione, per la chiusura del tiro al
piccione.
Questo ha implicato che si è continuato a spendere in questo
senso e non ci sembra assolutamente possibile, fatto salvo il
procedimento della Magistratura anche se a noi, evidentemente
immaturi in materia, una volta ci era stato insegnato che il
diritto penale è uguale per tutti e nell'intero paese.
Visto che in Italia esistono 34 campi di tiro al piccione e che
nel 1980 c'è stato un campionato mondiale di tiro al piccione
svoltosi a Milano, questo fa ritenere che il diritto penale è
uguale in tutto il territorio nazionale, per cui non abbiamo alcun
dubbio in proposito. E' come per le slot-machines, che non sono
obiettivamente e penalmente perseguibili, tanto che queste
continuano a divertire molta gente a Saint-Vincent.
Per quanto riguarda la Giunta regionale, in questa materia,
voglio far rilevare che prima si devono realizzare le decisioni del
Consiglio, legittimamente assunte con impegno dei fondi regionali,
dopo si possono fare dei lirici accenti sulle penne caudali (che
però a quanto pare non vengono più tagliate), e sul fatto, che può
anche essere giusto, di non sparare per il solo divertimento. E qui
mi sia permesso dire, a titolo personale, che oggi si sta
sviluppando un concetto antropomorfico della natura per cui è
giusto, anzi è doveroso avvelenare, annegare, infettare il
topolino, mammifero normalmente simpatico, che però dà noia, mentre
crea un disturbo enorme sparare con il fucile ad un piccione perché
è un volatile più simpatico.
E' più facile ammazzare una vipera che un canarino, è vero! La
vipera suscita disgusto, mentre il canarino è grazioso, per non
parlare degli agnelli, ahimè! Questo tipo di pseudocultura, per
quanto ci riguarda, ci fa soltanto sorridere. Queste non sono cose
serie! Personalmente sono contrario al tiro al piccione, però su un
altro piano, con altre motivazioni e, a mio avviso, con un'altra
serietà e con un altro atteggiamento. Pertanto ritengo che avendo
il Consiglio regionale legittimamente fatto le sue scelte in questa
materia, anche perché sono stati impegnati dei denari regionali,
questa vicenda non potrà essere conclusa se non quando quegli
obiettivi, ivi compresi quelli turistici secondari, non saranno
realizzati. Soltanto allora il Consiglio sarà in condizione di
poter decidere differentemente.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Sono dell'avviso
che col passare degli anni sia anche possibile cambiare idea.
Stando a questa vicenda, così come si sta sviluppando, è anche
possibile che il decorso legale della questione faccia sì che i
denari del contribuente, difesi a spada tratta dal Presidente della
Giunta, possano comunque essere buttati dalla finestra.
E' infatti possibile che ad un ricorso fatto dall'associazione
di tiro a volo di Saint-Vincent nei confronti dell'operato del
Pretore, possa seguire un altro ricorso ad un livello superiore di
Magistratura. Contenzioni di questo genere portano come minimo ad
un'attività estremamente irregolare.
E' possibile che questo tipo di attività porti a fare le
scommesse, in fatti, in ultima analisi, chi viene a Saint-Vincent
sono in larga parte degli scommettitori, però è anche possibile che
si perda un altro tipo di clientela che, disgustata per il tiro al
piccione, scelga altre località di soggiorno.
Ci sono anche altri aspetti non secondari, ad esempio vi sono
quei "pistoleros" che bloccano l'accesso ad un villaggio sulla
strada comunale.
Questo è senz'altro un aspetto di secondaria importanza, lì
abitano solo due o tre vecchietti e quindi questi possono avere il
loro permesso.
Io concordo con l'ordine del giorno presentato dal gruppo
comunista che propone di adoperare queste strutture per tutta una
serie di altre attività sportive e riconosciute tali, contemplate
anche dal CONI come gare olimpiche, che potrebbero portare un
flusso turistico maggiore e, secondo me, più simpatico. Io non
apprezzo molto infatti le persone che viaggiano con le mazzette da
100 mila lire in mano per fare scommesse.
Nessuno pretende di buttare i quattrini del contribuente dalla
finestra; si chiede semplicemente un impiego diverso del campo di
tiro a volo che darebbe, in ogni caso, un'immagine più moderna
della Valle d'Aosta anche perché in Europa il tiro al piccione non
è che sia molto popolare (questo visto che spesso e volentieri si
cerca di fare riferimento alla Svizzera, dove questo sport è mal
considerato).
Ritengo che con una limitata spesa, sarebbe possibile conciliare
le due esigenze, che non sono politiche, ma morali, spicciole,
creando un'attrezzatura sportivo-ricreativa che incrementi
effettivamente il turismo nella zona di Saint-Vincent.
PRESIDENTE:
La parola al Consigliere Tonino; ne ha
facoltà.
TONINO - (PCI):
Voglio fare una rapidissima dichiarazione
di voto sulla mozione e sull'ordine del giorno. Noi, naturalmente,
sosteniamo il nostro ordine del giorno con una motivazione che mi
sembra molto semplice e che risponde, almeno per quello che ci
riguarda, a quella che mi è sembrata una rigidità incomprensibile
da parte del Presidente della Giunta; nel senso che le decisioni
prese dal Consiglio regionale possono essere modificate in
qualsiasi momento.
Molte volte quest'aula ha modificato precedenti orientamenti del
Consiglio. A questo proposito faccio un esempio che forse è il più
significativo; il Consiglio regionale a suo tempo aveva deciso di
costruire un ospedale geriatrico. Sono cambiati gli orientamenti;
oggi si costituisce in quell'edificio qualcosa di diverso e i
denari del contribuente non sono buttati dalla finestra.
Nel caso che stiamo esaminando, noi proponiamo la stessa cosa.
Proponiamo che un'attività (non oso definirla sportiva perché non
credo che abbia alcunché di sportivo), che è crudele, sia
sostituita con un'altra attività.
In questo senso dunque gli investimenti fatti dall'ente pubblico
non sono affatto buttati via, ma sono utilizzati in modo
diverso.
Il Presidente della Giunta ha ricordato l'orientamento del 1975
ed ha ricordato che, con una mozione presentata da Chincheré,
Tonino, Manganoni, Monami, Siggia, Lustrissy, Chanu, Benzo,
Albaney, Lanivi, Dujany e Maquignaz si chiedeva l'abolizione del
tiro al piccione.
Questa mozione non passò in quel periodo con 17 voti contrari e
solo 15 voti favorevoli - tra l'altro ci fu il Consigliere
Manganoni che si sbagliò - per cui in realtà la votazione era 16 a
16. Pertanto non si capisce perché il Consiglio oggi non si possa
pronunciare in un altro modo. Questa, molto semplicemente, è la
nostra proposta; proponiamo che quella struttura non rimanga
inutilizzata, ma che sia invece utilizzata dal Comune di
Saint-Vincent trasformandola in un'attività sportiva come il tiro
al piattello e il tiro a volo.
PRESIDENTE:
Se nessuno chiede la parola, in sede di
discussione generale, metto in approvazione l'ordine del giorno,
che non rileggo perché è stato distribuito e quindi lo diamo per
letto.
La parola al Presidente della Giunta; ne ha facoltà.
ANDRIONE - (UV):
L'ordine del giorno rappresenta comunque
un'autorizzazione del campo. Se poi questa autorizzazione - e qui
la discussione potrebbe essere molto ampia - sia corrispondente a
quello che è stato previsto o meno è un altro discorso, comunque è
parzialmente corrispondente perché si fa del tiro all'arco, si fa
del tiro alla pistola.
Il Consigliere Carlassare un giorno andrà lì con il Kalashnikov
ad esercitarsi...
Dichiaro la nostra astensione perché l'ordine del giorno è
parzialmente contrario a quanto sosteniamo.
PRESIDENTE:
Se nessuno chiede la parola, in sede di
discussione generale, metto in approvazione l'ordine del giorno che
diamo per letto:
ESITO DELLA VOTAZIONE
Presenti: 25; votanti: 9; favorevoli: 9; astenuti: 16 (Andrione,
Berti, Bordon, Clusaz, De Grandis, Fosson, Lustrissy, Mappelli,
Maquignaz, Marcoz, Martin, Pollicini, Ricco, Rollandin, Tamone e
Voyat.
Il Consiglio non approva.
PRESIDENTE:
Se non ci sono dichiarazioni di voto, metto
in approvazione la mozione presentata dal Consigliere
Carlassare:
ESITO DELLA VOTAZIONE
Presenti: 25; favorevoli: 1; contrari: 14; astenuti: 10
(Bajocco, Carral, Cout, Dolchi, Fosson, Lustrissy, Mafrica, Minuzzo
e Péaquin e Tonino).
Il Consiglio non approva.
