Classificazione
TRASPORTI E VIABILITÀ
Aeroporti


Resoconto integrale del dibattito dell'aula
Oggetto del Consiglio n. 97 del 1° ottobre 2003 - Resoconto
OGGETTO N. 97/XII - Rinnovo della convenzione con Air Vallée per
la gestione dell'aeroporto regionale. (Interrogazione)
Interrogazione
Premesso che la convenzione triennale con AIR VALLEE per la
gestione dell'Aeroporto regionale scade a dicembre 2003;
i sottoscritti Consiglieri regionali
Interrogano
il Presidente della Regione e l'Assessore al Turismo per
sapere:
1) se sono già state approntate le procedure per il rinnovo
della gestione dell'Aeroporto regionale;
2) se per la futura gestione dell'aeroporto riprenda la
convenzione in scadenza o se invece vi si differenzi.
F.to: Frassy - Tibaldi - Lattanzi
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Ringrazio i Consiglieri regionali della richiesta
effettuata con questa interpellanza, perché mi offre la possibilità
di fare il punto su un tema particolarmente delicato: la questione
dell'aeroporto Corrado Gex di Saint-Christophe. Devo dire
preliminarmente che lo ritengo uno dei temi più delicati e più
intricati che mi trovo a dover affrontare - d'intesa con il resto
del Governo regionale -, non tanto e non solo per le vicende
societarie riguardanti oggi "Air Vallée" - ma che è questione
estranea alle risposte odierne -, e direi neanche per quello
stratificarsi nel tempo di una serie di decisioni non prese, che
certamente pesano perché nel tempo alcune decisioni non assunte
hanno fatto incancrenire alcuni problemi, credo invece che
l'aspetto più delicato stia nell'assoluto intrico legislativo che
ancora agisce su questa materia, di cui lo Stato italiano ha una
buona parte di responsabilità - non mi riferisco al Governo, ma
allo Stato nel suo insieme -, perché vi sono norme su pertinenze
aeroportuali che sono irrisolte ormai da una trentina di anni.
Questo a causa di un atteggiamento scarsamente comprensibile da
parte di alcuni organi centrali, che nel tempo hanno stentato a
recepire quelle "norme ICAO" sul volo, che invece sono caposaldo
fondamentale di ogni norma nel complicato diritto aeronautico.
Vorrei invece adesso rispondere puntualmente alle questioni
poste. L'attuale contratto di servizio, che, come sapete, scade a
fine anno, dopo una proroga che era già stata decisa da questo
Consiglio, è stato impostato a suo tempo considerando il periodo
necessario come un periodo transitorio. Si riteneva cioè che in
questo frattempo si potesse dotare lo scalo di tutta una serie di
infrastrutture, quali ad esempio una pista finalmente allungata a
1.700 metri, debitamente illuminata; il sistema di radioassistenza
per il volo notturno in caso di maltempo - e in questo senso vi è
stata fin dall'inizio una scelta molto intelligente di andare verso
tecnologie nuove, le tecnologie satellitari oggi riguardanti una
serie di aeroporti di montagna in altri paesi come negli Usa -,
perché tutto ciò doveva rendere nel tempo più fruibile lo scalo, ma
soprattutto doveva consentire l'arrivo di aerei di dimensioni più
grandi - questo è molto importante in particolare per i charter - e
soprattutto superare il limite, che tutti ben conoscono e che è uno
degli handicap più grossi per l'attuale aereo: bisogna rientrare ad
Aosta non oltre le effemeridi quindi, quando viene buio, l'aereo
non può più atterrare. L'operazione di completamento dello scalo,
purtroppo, non è ancora terminata; non sempre - ripeto - le
responsabilità sono della Regione, la quale ha talvolta presentato
dei piani di sviluppo che "l'Enac" o "l'Enav", a seconda delle
competenze, hanno rallentato.
Nel maggio 2003 - credo che questa sia la svolta - l'Assessore
Cerise ha deciso con una deliberazione, la n. 2170/2003, di dare
l'incarico ad uno studio specializzato, per avere un po' di
chiarezza - quello che viene definito il "master plan"
dell'aeroporto - e naturalmente questo studio specializzato ci sta
anche supportando per la questione del supporto
tecnico-amministrativo, per predisporre la gara. La gara ovviamente
si affianca al tentativo di porre delle soluzioni in tempi
relativamente rapidi all'insieme dell'ammodernamento dell'aeroporto
Corrado Gex. In questa fase preparatoria è emersa l'ipotesi, che
stiamo ancora discutendo all'interno del Governo regionale, di
affidare la gestione e lo sviluppo aeroportuali ad una società a
partecipazione pubblica - come avviene in quasi tutti gli aeroporti
italiani - appositamente costituita. Ho detto "a partecipazione
pubblica", non "a maggioranza pubblica", perché su questo preciserò
che si tratta invece di individuare, se questa sarà la linea
prescelta, un partner privato che dovrà avere la maggioranza nella
società. Ripeto: questa è la formula che viene adoperata nella
maggior parte degli aeroporti italiani. Il Governo regionale si sta
orientando in questa direzione, perché si ritiene che ci potrebbero
essere alcuni vantaggi, avendo un soggetto dinamico, qualificato,
in grado di sovrintendere con professionalità e tempestività allo
sviluppo, alla progettazione, alla realizzazione, all'adeguamento,
alla gestione, alla manutenzione e all'uso degli impianti e delle
infrastrutture per l'esercizio dell'attività di volo e delle
attività connesse o collegate, in base alle linee generali definite
dalla Regione. A noi, quindi, resterebbe l'aspetto programmatorio
delle scelte. A tal fine, con i prossimi provvedimenti, si intende
prorogare di 6 mesi l'attuale affidamento alla società "Air
Vallée", in modo da mettere a punto le procedure ad evidenza
pubblica previste dal D.M. 12 novembre 1997, n. 521, per
l'individuazione eventuale del partenariato societario privato per
la costituzione della società. Lo ripeto: è una discussione
attualmente aperta, ho inteso informare i consiglieri delle
determinazioni che stiamo assumendo "in progress".
Ritengo che lo scopo che tutti noi come Consiglio Valle dobbiamo
perseguire, nel rispetto delle reciproche responsabilità, è quello,
nel limite del possibile, di dare in tempi relativamente rapidi
alla Valle d'Aosta un aeroporto degno di questo nome.
Président - La parole à l'Assesseur…
au Conseiller Frassy.
Frassy (CdL) - Prendo come auspicio…
è sintomatico che questa maggioranza deve cambiare si
vede…
Più che delle parole dell'Assessore Caveri - perché di parole
sull'aeroporto ne sono state dette parecchie e per lungo tempo: è
dal 1992 che si parla di allungare la pista, è dal 1992 che vi sono
incarichi, consulenze e quant'altro ma, ad oggi, 11 anni dopo,
l'accordo fra la Regione e il Comune di Saint-Christophe non è
stato ancora raggiunto e la pista è quella che è -, prendo atto
delle buone intenzioni, tenendo presente che sono intenzioni che
verificheremo a breve, perché se la proroga è di 6 mesi, è evidente
che, da qui a 6 mesi, o l'Assessore Caveri si inserisce su questo
"percorso" di parole che non hanno fatto "decollare" l'aeroporto
oppure riuscirà a dare una svolta.
Esprimiamo però delle perplessità di questo tipo. Stiamo
assistendo a livello europeo, ma anche e soprattutto a livello
nazionale, a un ritorno del privato anche negli ambiti aeroportuali
e, tra l'altro, abbiamo potuto verificare come anche nel vicino
aeroporto di Torino vi sia un interessamento a creare delle società
per gestire non solo aeroporti importanti, come può ancora essere
quello di Torino, ma anche i cosiddetti "scali regionali". Vi è una
"Aeroporti Holding" che, insieme a "San Paolo" e a "Sea", sta
facendo un'operazione con tutti gli aeroporti regionali di secondo
livello dislocati nella penisola. Forse, allora, più che costituire
delle società, che vanno poi nella direzione di evidenziare
difficoltà di tipo operativo e finanziario - perché quelle società
a partecipazione pubblica sono poi società che vengono vincolate
dalla presenza pubblica -, sarebbe forse opportuno fare un
ragionamento diverso. Qui apro una parentesi: sul finire della
scorsa legislatura abbiamo espresso la preoccupazione che la
mancata sottoscrizione dell'aumento di capitale sociale di "Air
Vallée" preludesse non solo a un disimpegno e dunque a una
privatizzazione effettiva di "Air Vallée", ma alla costituzione di
una nuova società per la gestione della struttura aeroportuale. Il
suo predecessore e la Giunta precedente, ma - devo sottolineare -
la stessa maggioranza di oggi, negarono in aula questa
eventualità.
È vero che lei ha sinteticamente, ma efficacemente contestato il
lassismo di chi l'ha preceduto, dicendo che si sono dette parole e
non si sono prese delle decisioni e che di conseguenza bisogna
cambiare impostazione. Ci dispiacerebbe però che si mettesse in
piedi un meccanismo… e qui faccio
nuovamente "la Cassandra", perché un anno fa mi si disse: "No, non
faremo una società" e mi sembra di capire che adesso si faccia
questa società, vi dico allora di fare attenzione perché un
aeroporto è fatto per far volare gli aerei. Nel momento in cui noi
andiamo a costituire una società, sono quasi convinto che questo
aeroporto chiuda, ritorni a quello scalo del volo turistico, che
può essere sicuramente una nicchia, ma che non è quello che
auspichiamo come Amministrazione regionale. "Air Vallée" non
aspetta altro che questa soluzione, per disimpegnarsi totalmente
all'aeroporto di Aosta. Non ha senso allora oggi ipotizzare di
costituire una società dal nulla, se non andare invece ad impegnare
un gestore che sia operativo con degli aerei, con una compagnia
aerea che sia in grado di valorizzare questo aeroporto; per cui noi
oggi esprimiamo questa preoccupazione: non vorremmo che tra 6 mesi
ci rendessimo conto che magari abbiamo finalmente trovato l'accordo
con il Comune di Saint-Christophe, che magari il master plan si è
perfezionato e delineato, ma l'aeroporto è vuoto, anche perché
questo aeroporto per funzionare è costato non pochi sforzi
finanziari all'Amministrazione regionale.
Inviteremmo di conseguenza l'Assessore, nell'ambito delle
riflessioni che andrà a fare i prossimi 9 mesi - 3 di quest'anno e
i 6 della proroga -, a verificare se non vi sia la possibilità di
far decollare quell'aeroporto, inserendolo in questo
movimento… La notizia è recente, risale
al mese di agosto ed è pubblicata su, fonte più che attendibile "Il
Sole 24ore": "Tornano in pista le privatizzazioni, gli scali
regionali sono un tesoro" e si parla di questa holding, che è stata
costituita per gestire gli scali regionali sul presupposto che i
grossi scali sono congestionati e hanno tutta una serie di
difficoltà. Assessore, il bilancio lo faremo da qui a 9 mesi, ci
auguriamo però di essere informati, quanto meno a livello di
commissione, su quella che sarà la procedura in itinere per
arrivare a definire questa vicenda.
