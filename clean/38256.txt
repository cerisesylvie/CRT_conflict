Classificazione
ASSISTENZA SOCIALE
Disabili
COOPERAZIONE



Oggetto del Consiglio n. 1829 del 24 febbraio 2016 - Resoconto
OGGETTO N. 1829/XIV - Interpellanza: "Interventi per la
risoluzione del contratto stipulato con la Cooperativa Indaco per
il servizio regionale residenziale di assistenza e accoglienza a
persone con disabilità psicofisiche".
Rosset (Presidente) -
Punto n. 34 dell'ordine del giorno.
Per l'illustrazione, chiede la parola il Consigliere Ferrero, ne ha
la facoltà.
Ferrero (M5S) -
Grazie Presidente.
Non sarà una ripetizione, io la potrei chiamare: "la vera storia
della comunità protetta di Montjovet", che inizia nel lontano 2007,
quando all'inaugurazione nella struttura c'è un certo Assessore che
si chiama Fosson e che, guarda caso, è lo stesso che ricopre la
carica di Assessore oggi, che parla di una struttura di eccellenza
ed è presente anche il Vescovo, che dice: " questa struttura ha un
valore aggiunto: quello di essere inserita in un paese dove la
solidarietà umana si percepisce molto più concretamente". La
Regione all'epoca ha cacciato fuori per questa struttura 867 mila
euro, questo risulta dai giornali che non sono stati smentiti.
Siamo nel lontano 2007, dal 2007 al 2013 la struttura viene gestita
da una cooperativa che si chiama ASA, è una struttura veramente
all'avanguardia, io ho visto che all'interno ha veramente delle
caratteristiche a livello di assistenza che non si ritrovano in
tante altre strutture, e poi succede una cosa strana: nel 2013
viene fatto il bando per il rinnovo del famoso contratto, o
comunque della convenzione con chi deve gestire la struttura. Al
bando viene presentata una sola offerta: è l'offerta già di chi
gestiva la struttura che chiaramente era in possesso dei requisiti,
ma poco dopo l'Assessorato ha revocato il bando che ha fatto prima
e ha detto: "ci siamo sbagliati, non abbiamo inserito nel bando il
fatto che la struttura che noi vogliamo costituire per gli
ulteriori anni e che deve assistere 15 persone disabili deve essere
localizzata in un determinato territorio". Allora rifanno il bando
e qui ci sono le sorprese, perché, quando si rifà un bando con una
motivazione, si pensa che il bando successivo abbia le stesse
caratteristiche del bando precedente, invece il bando stranamente
viene completamente stravolto, ma non nella forma, nella sostanza,
perché dal capitolato sparisce la necessità di presentare la
planimetria dei locali disponibili, quindi in pratica tu che ti
candidi a gestire una struttura per persone disabili non devi più
avere la planimetria dei locali disponibili, quindi non devi essere
in possesso dei locali. Strano perché uno che si candida a svolgere
un servizio del genere quanto meno i locali dovrebbe averli.
Spariscono anche le specifiche caratteristiche di idoneità della
struttura e quindi tu puoi avere sostanzialmente una struttura con
delle caratteristiche più elastiche, che strano... Viene abbassata
nel bando successivo anche la capacità finanziaria delle ditte che
devono partecipare e quindi viene ridotta da 3,944 milioni a 3,586
milioni. Viene variata - e questa è la cosa importante - anche la
prescrizione che prevede la disponibilità ad impegnarsi di
possedere all'atto dell'aggiudicazione definitiva una sede:
"possedere alla stipula del contratto la sede". In pratica quindi
chi presenta l'offerta non deve documentare il fatto che ha i
locali idonei disponibili.
Al secondo bando presentano le offerte due soggetti: l'ASA, cioè
quelli che già gestivano precedentemente, e la Cooperativa Indaco
che è capogruppo di un raggruppamento temporaneo di imprese e qui
la cosa è veramente da rimanere a bocca aperta, perché in fase di
primo esame della documentazione la Cooperativa che prima gestiva
il servizio raggiunge un punteggio di 38,7 quando il punteggio
minimo era 42. In pratica quindi gli si dice: "voi non avete i
requisiti tecnici", perché si parlava di requisiti tecnici per
gestire la struttura, diversamente la nuova Cooperativa che si è
candidata ottiene 60 e quindi rimane l'unica a concorrere alla gara
che quindi si aggiudica. La cosa strana è che si va in regime di
proroga per circa due anni, perché i locali di Arnad - come era
stato precisato già dal collega precedentemente -, che dovevano
essere i locali in cui doveva essere inserita la struttura, non
esistono, nel senso che sono dei locali che appartengono penso alla
Curia, alla parrocchia di Arnad - sono dei locali, tra l'altro,
soggetti a vincoli, quindi anche una ristrutturazione diventa molto
difficile: ecco perché si sono inceppati i lavori - e, di
conseguenza, con una serie di proroghe si continua a far gestire a
quelli che gestivano prima i servizi, fortunatamente io dico,
perché lì effettivamente la struttura era idonea.
Improvvisamente nel mese di gennaio succede una cosa molto
strana: in via d'urgenza prendono questi 15 disabili, che sono
diventati poi 13, e dalla struttura di Montjovet li sbattono in un
ostello di Lillianes, un ostello, cioè una struttura turistica che
fa anche somministrazione di alimenti e bevande, per carità. Come
già il collega ha detto, io mi sono premurato di andare a fare una
verifica dei locali che erano occupati precedentemente dai disabili
e dei locali dell'ostello. L'ostello non è una struttura sanitaria,
ci sono due bagni per i disabili al primo piano e un bagno per i
disabili al piano terreno parzialmente utilizzabile, perché ha
delle limitazioni, non ha la vasca da bagno, mentre invece nella
struttura precedente, com'era peraltro prescritto, avevano un bagno
in una stanza di due persone. Non esiste un punto in cui i disabili
possano fare tutte quelle attività che erano svolte invece in
locali appositamente creati nella struttura di Montjovet e, di
conseguenza, queste persone cosa stanno a fare tutto il giorno? Lo
stesso posto in cui viene effettuato il servizio di mensa, che è di
una struttura alberghiera, è molto ristretto, io l'ho visto, è
limitato, ma soprattutto - la cosa fa ridere, ma c'è poco da ridere
- se andiamo a vedere i letti, hanno dovuto togliere dei letti a
castello, togliere la parte di sopra per far stare questi poveri
cittadini valdostani disabili, perché sennò non si infilavano
sotto. Tenete conto che le stanze quindi non sono dotate di
servizi, non hanno - come previsto in tutti i disciplinari - la
luce per una chiamata, se questi disabili hanno bisogno di
qualcosa, cosa fanno? Si mettono ad urlare di notte? I letti non
sono letti che sono per persone che hanno quel tipo di esigenza,
andate a vedere i letti che ci sono a Montjovet: sono letti con
determinate caratteristiche, sono i letti che noi troviamo negli
ospedali: con materassi particolari, con possibilità di regolazione
che sono regolazioni particolari. La fretta di sbattere queste
persone sostanzialmente in un ostello non si capisce o si potrebbe
capire? Io ho cercato di capirlo, ma entrare nella mente perversa
di certi uffici della Regione, non lo so, diventa un po'
complicato. Per carità, è vero che sono particolarmente sospettoso,
sono particolarmente diffidente, però poi mi si accende una lucina
e vedo nella visura camerale della società Indaco Presidente del
Consiglio d'amministrazione Eugenio Torrione, figlio, se non
sbaglio, a meno che non sia un caso di omonimia, di un ex
Consigliere regionale. E qui mi sento di rassicurare il Presidente
Rollandin che diceva: "non vogliamo mica penalizzare i figli, i
parenti e i cugini dei politici!", vede che anche in questo caso
non si è trattato di una penalizzazione.
Si dà atto che dalle ore 17.58 riassume la presidenza il
Presidente Marco Viérin.
Viérin M. (Presidente) -
La parola all'Assessore
Fosson.
Fosson (UV) -
Grazie dottor Ferrero. Certo che in una
storia di controversie, di ricorsi, eccetera, è facile vedere
influssi di qualcuno, episodi curiosi o parentele. La storia lei
l'ha descritta, ha detto giustamente che è iniziata una storia di
Montjovet nel 2007, e non nel 2009, e poi io non è che ci sia stato
sempre, e lei ha detto che poi sono ancora qui, però c'è stato un
lungo periodo in cui non ci sono stato, se mi permette.
Quello che è stato ereditato è tutto un contenzioso che è
terminato soltanto a gennaio di quest'anno, a cui ho già risposto
al Consigliere Gerandin: è un contenzioso amministrativo, questo è
evidente. I vari passaggi - abbiamo i verbali - sono stati
confrontati a lungo anche con il nostro Ufficio legale e, io vi
pregherei, visto che siete più esperti di me, di prendere anche
contatto con esso.
Per rispondere alle sue domande puntuali: "qual è il dirigente o
l'organo regionale che ha autorizzato il trasferimento...", il
Dirigente attualmente competente è la dottoressa Gabriella Furfaro,
che è a capo della struttura Disabilità e invalidità civile solo da
un anno mentre prima c'era un altro dirigente che conduceva la
struttura. Gli uffici, prima di procedere alla firma del contratto
definitivo, che contempla la possibilità dell'esecuzione del
servizio presso una sede provvisoria per un periodo limitato di
tempo, stanno terminando, ai fini dell'efficacia
dell'aggiudicazione definitiva, le verifiche del possesso dei
requisiti sia di ordine generale previsti dall'articolo 38 del
Codice dei contratti pubblici, sia dei requisiti di ordine speciale
previsti a termini di legge, e tenuto conto che tale contratto non
può essere stipulato prima di 35 giorni dall'avvio del servizio
stesso, e dopo queste segnalazioni su questo staremo ancora più
attenti. Tali accertamenti sono "soggetti a scadenza" a causa dei
continui rinvii dovuti al susseguirsi dei ricorsi e gli uffici
stanno ripetendo per la terza volta i medesimi.
"Qual è la motivazione in base alla quale in fase di
pubblicazione del nuovo bando - nel 2013 - sono state cancellate
alcune prescrizioni...": quello che diceva lei, la risposta è che
l'Amministrazione decise allora di annullare in autotutela la gara
indetta con PD n. 1411/2013 e di procedere con una nuova indizione,
in quanto nel PD c'era - così mi è stato riferito - una divergenza
fra il bando e quanto prevedeva la delibera. Non veniva definito
infatti il distretto in cui doveva avere sede la struttura, come
stabilito invece dalla DGR del 2010 (Determinazione dei
fabbisogni), quella che citavo prima. Inoltre il prevedere tra i
requisiti strutturali l'obbligo che la struttura fosse già
autorizzata sarebbe stato incompatibile con il principio del
favor partecipationis
, cioè non si poteva richiedere ad un
nuovo concorrente di avere una struttura senza aver saputo prima se
aveva vinto o no la gara. Entro sei mesi era prevista, anche perché
era possibile solo quella, un'autorizzazione nel territorio. Gli
uffici scrivono che ci fu allora un errore e un'incongruenza tra la
delibera e il bando.
Terza domanda: "ai fini della dimostrazione del triennio di
esperienza professionale, quale tipologia precisa di servizi per
disabili è stata svolta...da parte del raggruppamento temporaneo
facente capo alla Cooperativa Indaco...": per ciò che concerne
l'esperienza professionale, nel premettere che i concorrenti
rilasciano in sede di gara un'autodichiarazione mediante un
format
predisposto dall'Amministrazione e considerato che,
in caso il concorrente sia il gruppo, ai sensi dell'articolo 163,
il requisito può essere soddisfatto dal raggruppamento nel suo
complesso, i servizi presi in considerazione sono stati i seguenti:
soggiorni residenziali marini per soggetti con disabilità per un
periodo di oltre cinque anni e vari progetti speciali di cui
all'articolo 14, comma 1, della legge regionale con requisiti che
sono stati ampiamente valutati e considerati dal punto di vista
amministrativo nei due ordini di giudizio.
"Se alla luce delle inadempienze, prima fra tutte
l'indisponibilità dei locali dichiarati dalla cooperativa
interessata in sede di offerta e delle violazioni del capitolato, è
intenzione del Governo regionale intervenire immediatamente
mediante risoluzione del contratto nei confronti del raggruppamento
Indaco...": ad oggi il contratto non può essere stipulato in quanto
devono trascorrere 35 giorni dall'avvio del servizio che è stato
avviato il 27 gennaio, ma i livelli di giudizio prevedono che non
c'è stata violazione. Vede, dal punto di vista politico, noi
abbiamo cercato di far sì che i ragazzi continuassero a vivere le
proroghe, e non fossero traumatizzati da nulla e si potesse
continuare quest'assistenza. Dal 16 gennaio queste proroghe non
erano più possibili e abbiamo cercato, come ho detto prima, di far
sì che chi aveva vinto, l'aggiudicatario, ritenesse di non dover
più continuare un rapporto con la precedente Cooperativa e che
sarebbe stato forse più semplice per i ragazzi. Ci rendiamo
perfettamente conto che la sede che lei ha descritto - è corretto,
anche se sono state fatte delle modifiche - è solo una cosa
temporanea per non interrompere un servizio. Questo è quello che
posso dire io su questa questione.
Presidente -
La parola al Consigliere Ferrero.
Ferrero (M5S) -
Grazie Presidente.
Da quanto abbiamo detto emerge una cosa molto semplice: nel
secondo bando casualmente - io dico "casualmente" per carità - è
stato cucito un cappottino addosso fatto apposta per il
raggruppamento che ha vinto. Tutte le caratteristiche sono state
fatte per riuscire a soddisfare i requisiti che aveva il secondo
raggruppamento. Lei mi ha detto requisiti che dovevano essere
soddisfatti entro sei mesi dal momento dell'aggiudicazione con
l'appalto, ma la verità è che sono passati ormai due anni e i
requisiti non sono stati soddisfatti...
(interruzione di un Consigliere, fuori microfono)
...non importa...allora noi andiamo a fare le veci e a
privilegiare il privato o a rispettare i contratti? In questo caso
siamo andati a facilitare una situazione privata, lo sapete
benissimo che non è provvisoria la sistemazione all'ostello perché
giù ad Arnad prima che siano finiti i lavori passeranno ancora mesi
e intanto questi poveretti saranno sistemati in una struttura che
non è adeguata.
Io ribadisco: dato che siete stati così bravi in sede di
autotutela all'epoca a rifare il bando, io vi chiedo entro 10
giorni da oggi in sede di autotutela di revocare tutte le
autorizzazioni alla Cooperativa Indaco e alle imprese che fanno
parte del raggruppamento e ad applicare le sanzioni che sono
previste nei capitolati. Trascorso il termine di 10 giorni, io mi
sentirò tranquillo di presentare un esposto alla Procura della
Repubblica per abuso d'ufficio, turbativa d'asta e omissione d'atti
d'ufficio, sarà il giudice che verificherà se ci sono questi
presupposti. Fatto sta che sono state violate palesemente le norme
del capitolato, le norme che erano previste nel bando, nessuno ha
fatto una piega e la cosa più grave è che dei dirigenti regionali
si sono prestati a fare il sopralluogo e sono andati a dire che
andava bene una struttura che, in base ai documenti - io ve li
posso leggere adesso -, non è idonea, quindi si sono assunti una
responsabilità che è grandissima, ma a che pro? Per carità, gli
sbagli si possono fare, c'è un istituto che si chiama autotutela,
in sede di autotutela tornate indietro su questa questione, perché
sennò in Procura ci finirà tutto. Io chiederò anche al collega
Gerandin se è disponibile, ma su questa cosa i disabili trattati
come pacchi postali e mandati tranquillamente come fossero in ferie
in un ostello...ma non sono persone che nell'ostello ci stanno bene
come un qualsiasi turista, hanno bisogno di tutta una serie di
servizi che lì non ci sono e se qualche dirigente regionale
imparasse a leggere l'italiano, si fosse letto gli appalti, si
fosse letto forse quello che addirittura ha scritto lui, questa
cosa non sarebbe successa.
Ho sentito, tra l'altro, delle cose - e qui finisco - che
riguardano i rapporti o comunque quanto è stato detto da qualcuno
ai parenti delle persone disabili che adesso sono su a Lillianes.
Io raccomando a tutti molta prudenza nel parlare e nel fare anche
certe affermazioni, perché sennò dovranno dare conto di quello,
come dovranno dare conto di certe scenette che sono accadute in
fase di apertura la seconda volta delle buste tra presidenti della
commissione e qualche legale rappresentante di qualche azienda,
cose che sono indegne veramente di una sede istituzionale. Qualcuno
dovrebbe limitarsi, perché ci possono essere anche dei rapporti di
conoscenza interpersonali, ma in certe sedi il dirigente è un
dirigente, il presidente della commissione è il presidente della
commissione, il componente è un componente e devono comportarsi in
maniera imparziale e non far trasparire cose che sono veramente
inopportune. Comunque, io ho dato una mano, non ho interesse a fare
nessuna questione, tutti possono sbagliare, però se andate avanti e
se ritenete di andare avanti così, io andrò avanti, la settimana
prossima sarò in Procura con l'esposto.
