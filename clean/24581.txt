Classificazione
CONSIGLIO REGIONALE
Costituzione e funzionamento degli organi consiliari
GIUNTA REGIONALE



Oggetto del Consiglio n. 3471 del 15 maggio 2008 - Resoconto
OGGETTO N. 3471/XII - Accettazione delle dimissioni
rassegnate dal sig. Antonio Fosson dalla carica di Assessore alla
sanità, salute e politiche sociali e assunzione delle funzioni "ad
interim" da parte del Presidente della Regione.
Il Consiglio
Premesso che:
- dal verbale dell'Ufficio elettorale regionale, concernente
l'elezione del Senatore per il collegio della Valle d'Aosta,
risulta che il maggior numero di voti validi espressi nel collegio
è stato ottenuto dal Signor Antonio FOSSON, candidato nella lista
n. 2 avente il contrassegno "Vallée d'Aoste", e che il Presidente
dell'Ufficio elettorale regionale presso il Tribunale di Aosta lo
ha pertanto proclamato eletto Senatore della Valle d'Aosta in data
21 aprile 2008;
- la prima seduta della XVI legislatura del Senato della
Repubblica si è svolta in data 29 aprile 2008;
Considerato che il Signor Antonio FOSSON, con la
sottoriportata lettera in data 24 aprile 2008, indirizzata sia al
Presidente del Consiglio regionale che al Presidente della Regione,
ha rassegnato, a decorrere dal 29 aprile 2008, le dimissioni dalla
carica di Assessore alla Sanità, Salute e Politiche sociali al
Presidente della Regione, ai sensi dell'articolo 9, comma 5, del
Regolamento interno per il funzionamento del Consiglio, nonché le
dimissioni da Consigliere:
"
Con la presente, in relazione all'avvenuta proclamazione
della mia elezione a Senatore della Repubblica, a decorrere dal 29
aprile 2008 rimetto il mio mandato di Assessore regionale alla
Sanità, Salute e Politiche sociali nelle mani del Presidente della
Regione e rassegno le mie dimissioni da Consigliere
regionale.
Ringraziando per la collaborazione ricevuta ed assicurando
tutto il mio impegno a favore delle istituzioni regionali e dei
cittadini della Valle d'Aosta, porgo distinti saluti.
Antonio Fosson
"
;
Considerato che, nel corso della riunione della Conferenza
dei Capigruppo, in data 9 maggio 2008, il Presidente della Regione
ha manifestato l'intenzione di assumere "ad interim" le funzioni di
Assessore alla Sanità, Salute e Politiche sociali;
Ritenuto che la presa d'atto delle dimissioni dalla carica di
Assessore, e la conseguente assunzione delle funzioni "ad interim",
costituisca, durante il periodo di "prorogatio" del Consiglio, atto
indifferibile ed urgente al fine di assicurare il corretto
svolgimento dell'attività della Giunta regionale e l'operatività
dell'Assessorato della Sanità, Salute e Politiche sociali;
Prende atto
per accettazione, delle dimissioni rassegnate dal sig.
Antonio FOSSON dalla carica di Assessore alla Sanità, Salute e
Politiche sociali.
Presidente
- Grazie a tutti voi per la presenza a questa
seduta straordinaria.
Come sapete, la seduta odierna è stata convocata dopo un ampio
approfondimento in seno alla Conferenza dei Capigruppo che, nella
sua ultima riunione del 9 maggio scorso, ha ritenuto a larga
maggioranza di procedere alla convocazione di una sessione
straordinaria del Consiglio regionale, con due oggetti all'ordine
del giorno: la presa d'atto delle dimissioni di Antonio Fosson
dalla carica di Assessore alla sanità, salute e politiche sociali e
l'assunzione ad interim delle funzioni da parte del Presidente
della Regione.
Il secondo punto è la presa d'atto delle dimissioni rassegnate
dalla carica di Consigliere regionale di Antonio Fosson, e si è
ritenuto di non procedere alla surroga del dimissionario
Consigliere regionale in conseguenza dell'imminente data della
consultazione elettorale.
Punto 1 dell'ordine del giorno: la parola al Consigliere
Frassy.
Frassy (PdL)
- Penso che ci sia da dire relativamente
poco sulle dimissioni rassegnate dal collega Assessore Fosson, in
quanto sono l'evidenza, da un lato, di un risultato politico e,
dall'altro, la conseguenza di una norma di legge che prevede
l'incompatibilità. Penso perciò che non ci sia nemmeno da mettere
in atto la solita prassi di respingere delle dimissioni, in quanto
sono dovute per legge.
Ritengo però che qualche ragionamento vada fatto sull'"interim"
che il Presidente Caveri si appresta a formalizzare con l'atto
odierno, ma che nei fatti ha gestito dal 28 aprile. Penso che
alcune considerazioni vadano fatte, Presidente, non perché lei non
abbia modo di avere cognizione dell'eredità dell'Assessore Fosson,
un'eredità importante rispetto alla materia, la sanità e la salute
pubblica, ma un'eredità anche di alcuni problemi aperti, sui quali
sarebbe opportuno che lei assumesse delle iniziative immediate e
urgenti.
Sono due le questioni sulle quali vogliamo richiamare la sua
attenzione: la prima, riguarda la data di fine giugno, una data che
va preparata per tempo; sappiamo che per quella data nell'ambito
del comparto sanitario andranno a scadenza come oltre 100 contratti
a tempo determinato, con il rischio di andare a paralizzare una
parte significativa della sanità valdostana. Ricordiamo anche un
atto, che abbiamo avversato nella finanziaria regionale, ed è la
norma che introduceva l'articolo 18 bis, che diceva che nell'USL
non verranno più utilizzate forme contrattuali di lavoro
flessibile, se non per esigenze stagionali e comunque per periodi
non superiori a 3 mesi. Perciò è evidente che non ci sarà il tempo
per applicare la previsione del comma 2, che è quella di quel 40%
di bandi che dovrebbero essere riservati alla stabilizzazione dei
precari, in quanto la scadenza è una scadenza immediata: 150
contratti che a fine giugno rischiano di mettere in crisi la sanità
valdostana. Vorremmo perciò capire su questo che tipo di risposte
lei pensa di dare in questo "interim". Sappiamo che l'Assessore
Fosson aveva ipotizzato di andare avanti a proroghe fino al 2010;
noi auspichiamo che, nel momento in cui lei vada ad assumere questo
"interim", riesca a trovare una soluzione più decente di quello che
non sia una proroga degli "interim" fino al 2010.
L'altra questione che riteniamo essere altrettanto preoccupante,
riguarda una vicenda che è balzata sui giornali di questi giorni,
ma che è datata in un periodo antecedente che va dall'anno ai 6
mesi, e riguarda l'accorpamento di alcuni reparti. Lei sa che sono
stati, in virtù dei lavori continui di ristrutturazione e
ammodernamento del Presidio ospedaliero, effettuati degli
accorpamenti che portano a mettere sotto la medesima gestione
Pneumologia con le Malattie infettive, Oncologia con la Nefrologia,
e Chirurgia vascolare con la Chirurgia toracica. Non è solo un
problema amministrativo, sta diventando un problema funzionale,
perché questi accorpamenti sono stati adottati successivamente alla
deliberazione del marzo 2007 che, dopo lunghe verifiche ed
adeguamenti, aveva dato l'autorizzazione e l'accreditamento delle
strutture e dei reparti dell'USL affinché potessero operare così
come erano stati individuati. Dopo quell'atto amministrativo, che
era la conclusione di un iter tecnico, è avvenuta questa
rivoluzione che sta mettendo a rischio la funzionalità di alcuni
reparti. Perciò ci piacerebbe che su questa cosa venisse fatta
chiarezza, anche perché ci sembra che le segnalazioni che immagino
lei avrà ricevuto nel passaggio delle consegne, sono di una gravità
estrema. Non vorremmo che, al di là di quello che si è letto in
questi giorni sui giornali, dovessimo leggere che la sanità
valdostana si è caratterizzata per fatti gravi, che potrebbero
essere conseguenza di queste apparenti variazioni
amministrativo-logistiche, ma che in realtà implicano grosse
difficoltà operative dal punto di vista del risultato e della
sicurezza delle pratiche sanitarie.
Presidente
- La parola al Consigliere Sandri.
Sandri (PD)
- Solo per prendere atto che per un banale
tentativo di campagna elettorale: "La Casa delle Libertà" si è
accorta, oggi, di cose che abbiamo discusso in Consiglio 3 mesi fa!
Prendiamo atto con difficoltà del fatto che si son volute
strumentalizzare le istituzioni regionali.
Presidente
- La parola alla Consigliera Squarzino
Secondina.
Squarzino (Arc-VA)
- Noi continuiamo ad essere
preoccupati per la sanità valdostana sia nel momento in cui la
gestiva l'Assessore Fosson, e... non credo che il Presidente Caveri
riesca a cambiare tutto, quindi è opportuno che il Presidente
svolga ad "interim" questa funzione per consentire la normale
attività.
L'unica annotazione mia è di questo tipo: sarebbe stato
opportuno che l'Assessore Fosson avesse presentato prima le
dimissioni, nel momento in cui è stato individuato come il
candidato delle forze della maggioranza, perché avrebbe espresso
allora una sensibilità istituzionale di cui invece non è stato
capace. Non avrebbe sovrapposto il suo ruolo di Assessore, di
decisore di cose pubbliche, con il nuovo ruolo di candidato ad
elezioni per un'assemblea elettiva che non era riferito all'ambito
regionale, ma ad un altro ambito. Questo non è stato fatto, alcuni
colleghi dell'opposizione, in particolare il collega Sandri, aveva
sollevato con forza questo problema, ma la sensibilità
dell'Assessore Fosson è stata tale per cui non ha accolto questa
sollecitazione. Prendiamo atto di questo atteggiamento e auguriamo
comunque buon lavoro ai nostri rappresentanti al Parlamento e a chi
siederà in questo Consiglio regionale nella prossima tornata
elettorale.
Presidente
- La parola al Presidente della Regione,
Caveri.
Caveri (UV)
- Sull'annotazione della collega Squarzino,
riguardante l'eventualità di dimissioni dell'allora Assessore
Fosson, credo che si sia ampiamente espresso l'elettorato.
Per quel che riguarda l'irrituale richiesta del collega Frassy,
irrituale perché inseriamo in un passaggio istituzionale una
richiesta di due informazioni, per un fatto di cortesia gliele
fornisco. Lei ha letto male la norma dell'assestamento, perché se
l'avesse letta bene avrebbe visto che, in attesa del piano
concorsi, questi contratti di cui lei ha parlato vengono
prorogati... quindi c'è proprio una cattiva lettura della norma di
legge.
Per quel che riguarda la questione dei reparti, uscirà in queste
ore un comunicato esplicativo del Direttore generale dell'USL.
Presidente
- La parola al Consigliere Frassy, per il
secondo intervento.
Frassy (PdL)
- Irritualità per irritualità, e... anche
per dare una risposta al collega Sandri.
La problematica che abbiamo sollevato nasce da una segnalazione
che è datata dicembre 2007, e che non ci risulta ad oggi aver
trovato ancora soluzione. La segnalazione è fatta da chi ha la
responsabilità sanitaria, ma anche amministrativa e penale del
reparto della "Pneumo". In questa segnalazione si dice che vi sono
delle criticità che si sono verificate nei primi 6 mesi, perciò
oggi siamo a quasi 10 mesi, e dice che fra i vari problemi c'è il
controllo dei "PZ", che sono quei meccanismi di ventilazione che
vengono utilizzati nella Pneumologia. Sembra una banalità, ma hanno
dei problemi di natura tecnica, di conseguenza hanno dei cicalini
che danno avviso dei vari problemi. Per una questione logistica
dovuta al fatto che il reparto in cui sta la "Pneumo" era un
reparto nato per altri tipi di servizi, la sala degli infermieri
che dovrebbero sentire gli avvisi di questi cicalini è talmente
lontana da non consentire di percepire quello che accade. Si dice
che sono completamente inutili le ricetrasmittenti giocattolo, e
parliamo della sanità valdostana, che fra l'altro sono illegali,
perché sono nate come giocattoli e senza alcuna certificazione, e
comunque anche perché queste ricetrasmittenti ledono la privacy dei
pazienti, ossia gli infermieri per poter sentire i cicalini che non
sentono, hanno messo delle ricetrasmittenti giocattolo che sono
inefficaci, ma rimandano e ritrasmettono tutto quello che accade
attorno al letto del paziente. Di più: dice che nelle camere di
degenza, che sono tutte a 2 letti, esiste una sola presa di
ossigeno ed è impossibile la gestione contemporanea di 2 malati
perché se necessitano di una certa terapia di ossigenoterapia, non
è possibile dare la medesima terapia con i medesimi flussi ad
entrambi.
Visto che questa è la segnalazione del dicembre 2007 e siamo a
maggio 2008, ci permettiamo, collega Sandri, di ribadire che questo
problema permane ad oggi e, essendo un problema che ha a che fare
con la salute dei degenti, riteniamo che non sia né irrituale, né
demagogico, né propagandistico, evidenziarlo al Presidente Caveri
nel momento in cui assume l'"interim", perché su problematiche qui
segnalate potrebbero esserci - ci auguriamo che ciò non sia -
conseguenze che potrebbero essere anche di natura mortale.
Riteniamo quindi che sia una nostra legittima preoccupazione quella
di evidenziare questo aspetto.
Presidente
- La parola al Consigliere Sandri.
Sandri (PD)
- Volevo solo chiedere al Presidente se
poteva far avere al collega Frassy il rendiconto della penultima
seduta del Consiglio, quando tutta la questione del cicalino, degli
infermieri che non sentivano l'abbiamo abbondantemente discussa con
l'Assessore Fosson... fra l'altro, devo dire che c'è stato qualche
intervento in questo senso per valutare la situazione. Magari se si
documentasse prima forse sarebbe meglio, soprattutto perché qui non
si sta parlando di giochini della politica, ma della pelle dei
pazienti e degli operatori!
Presidente
- Glielo farò pervenire. Se non ci sono altri
interventi, pongo in votazione il punto n. 1 dell'ordine del
giorno:
Consiglieri presenti, votanti e favorevoli: 34
Il Consiglio approva all'unanimità.
Il Consiglio
prende altresì atto dell'assunzione "ad interim", da parte
del Presidente della Regione, delle funzioni di Assessore alla
sanità, salute e politiche sociali.
