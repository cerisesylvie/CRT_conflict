Classificazione
TRASPORTI E VIABILITÀ
Aeroporti



Oggetto del Consiglio n. 1524 del 15 dicembre 2010 - Resoconto
OGGETTO N. 1524/XIII - Interpellanza: "Riattivazione e
potenziamento del collegamento aereo Aosta-Roma".
Interpellanza
Ricordato che l'Assessore ai Trasporti ad inizio anno aveva
annunciato che, terminati i lavori di allungamento della pista
dell'aeroporto Corrado Gex di Aosta sarebbe stato riattivato e
potenziato il collegamento Aosta-Roma con "due coppie di voli nei
giorni feriali ed un volo andata-ritorno nelle domeniche della
stagione estiva, da effettuare per quattro anni con un aeromobile
da minimo 30 posti ed a tariffe non superiori a 120 euro a tratta,
tasse escluse", servizio per cui la Regione ha già stanziato nel
proprio bilancio risorse per 3,5 milioni annui, le quali potranno
essere eventualmente ridotte in funzione del ribasso che verrà
offerto in sede di gara per aggiudicarsi il servizio;
Evidenziato che lo stesso Assessore ha affermato a primavera
che entro fine anno si conoscerà il vettore al quale l'Enac
assegnerà la tratta aerea Aosta-Roma con voli giornalieri;
Constatato che a tutt'oggi non solo il volo Aosta-Roma non è
stato riattivato, ma l'ENAC non ha bandito alcun bando per
l'assegnazione dei relativi diritti e anzi sul sito Internet
dell'Ente nazionale dell'aviazione civile non è nemmeno contemplato
l'aeroporto di Aosta;
Segnalato che comunque l'apertura al traffico della nuova e
più lunga pista del Corrado Gex e delle nuove dotazioni per il volo
strumentale hanno notevolmente ampliato le aree interdette al volo
da turismo, sia con alianti che con deltaplani e parapendii,
ostacolando attività profondamente radicate e interessanti dal
punto di vista turistico ed economico;
la sottoscritta Consigliera regionale
Interpella
la Giunta regionale per conoscere se intenda:
1) mantenere la promessa di riaprire a breve i collegamenti
aerei con Roma per utilizzare i costosi miglioramenti
dell'aeroporto regionale, visto che di voli charters e turistici
comunque non ve ne sono;
2) verificare con l'ENAC del mancato inserimento
dell'aeroporto di Aosta tra gli aeroporti nazionali e della mancata
pubblicazione del bando di gara per i diritti sulla tratta
Aosta-Roma;
3) nell'attesa di un'attivazione di voli regolari da e per
Roma chiedere la riduzione delle penalizzazioni per il volo
sportivo e turistico ai perimetri e alle condizioni precedenti
all'allungamento pista e all'istallazione della strumentazione per
l'assistenza al volo commerciale.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
L'Assessore ai trasporti ad inizio anno aveva annunciato che,
terminati i lavori di allungamento della pista dell'aeroporto
Corrado Gex di Aosta, sarebbe stato riattivato e potenziato il
collegamento Aosta-Roma con
"due coppie di voli nei giorni
feriali ed un volo andata-ritorno nelle domeniche della stagione
estiva, da effettuare per quattro anni con un aeromobile da minimo
30 posti e a tariffe non superiori a 120 euro a tratta, tasse
escluse"
, servizio per cui la Regione ha già stanziato nel
proprio bilancio risorse per 3,5 milioni annui, le quali potranno
essere eventualmente ridotte in funzione del ribasso che verrà
offerto in sede di gara per aggiudicarsi il servizio. Lo stesso
Assessore ha affermato a primavera che entro fine anno si conoscerà
il vettore al quale l'ENAC assegnerà la tratta aerea Aosta-Roma con
voli giornalieri. Volevamo sapere dall'Assessore com'è la
situazione attuale su questo servizio visto che siamo a fine anno.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci M. le Président.
Nell'ambito della riattivazione del collegamento Aosta-Roma, la
Regione credo abbia fatto la sua parte, la collega Fontana
ricordava giustamente le indicazioni date, perché quelle
indicazioni sono state date in seguito alle conferenze dei servizi
che abbiamo effettuato a novembre 2009 e a febbraio 2010 con ENAC e
con il Ministero delle infrastrutture, dove sono state definite le
caratteristiche del servizio che ha ricordato in premessa, ossia le
coppie di volo, eccetera. La Giunta regionale, in seguito a questa
conferenza di servizio, ha deliberato, il 14 maggio 2010, il
finanziamento del servizio per un ammontare totale massimo di circa
13.538.000 euro, che è il corrispettivo complessivo per i 4 anni.
Così come previsto dalla legislazione vigente e come del resto
anche specificato, le fasi successive del procedimento per
l'attivazione del servizio non competono all'Amministrazione
regionale, ma al Ministero delle infrastrutture e dei trasporti,
cui spetta l'emissione del decreto di imposizione di oneri di
servizio pubblico e all'ENAC a cui è attribuita la predisposizione
dei documenti. Su tali fasi la Regione non ha controllo diretto
delle tempistiche, pertanto non può che riportare le valutazioni
che essa acquisisce indirettamente dai soggetti preposti, quindi è
corretto quello che lei mi chiede: "a che punto è". Non essendo una
nostra attività, io la informo di quello che stanno facendo gli
altri e, rispetto a questo, c'era stato un impegno da parte di AVDA
nel fare una serie di attività e daremo conto delle comunicazioni
che ci hanno dato. Il Ministero, in data 9 luglio 2010, aveva
iniziato a porre dei problemi ad AVDA per il possesso di tutte le
attestazioni necessarie per operare con procedura IFR, cosa che
avrebbe prolungato la sospensiva del procedimento per l'attivazione
del volo. Successivamente ENAC, con propria nota del 28 luglio,
rispondeva chiarendo che alcuni iter erano in corso, ancorché nella
loro fase finale, prevedendo che le procedure IFR sarebbero entrate
in vigore entro la fine del 2010; la Regione a sua volta si è
interessata alla questione e ha più volte sollecitato AVDA a
fornire gli opportuni chiarimenti e le necessarie garanzie, che al
momento sono sostanzialmente inevase. In data 31 maggio ENAC ha
dichiarato agibili gli apparati di radioassistenza e, in data 30
giugno 2010, ha certificato AVDA quale fornitore dei servizi di
navigazione VOR, DME e NDB, consentendo di gestire tali apparati;
nel mese di settembre è stato svolto un volo per l'omologazione
della procedura strumentale e per la verifica dell'addestramento
richiesto per la qualificazione degli equipaggi. Anche lì
rispondevo ad una sua interpellanza o interrogazione, devo fare una
precisazione, perché nella risposta avevo detto che erano stati
fatti dei voli militari: non erano dei voli militari, ma c'erano
dei militari a bordo, è una cosa diversa, lo dico per precisazione,
perché non dobbiamo confondere i voli militari con dei voli dove ci
sono dei responsabili. In data 18 novembre è stato emesso un NOTAM
(NOtice To AirMen) di ENAV, contenente le caratteristiche dei
sistemi di radioassistenza dell'aeroporto regionale da pubblicare
sul circuito AIP. La Regione ha altresì contatti con ENAC e con il
Ministero, con l'Amministrazione ha via via fornito indicazioni per
la definizione dei documenti di gara. A tali contatti risulta che
sia ENAC, sia il Ministero da tempo lavorano alla predisposizione
del bando di gara, in particolare - ma non è dovuto alla sua
interpellanza - il 30 novembre 2010 è pervenuta alla Regione una
nota inviata il 19 novembre dal Ministero ai due gestori
aeroportuali interessati, Aosta e Roma, con la quale si indicava
che è in corso di definizione presso questa Amministrazione il
procedimento per l'imposizione di oneri di servizio pubblico.
In conclusione, essendo da tempo ultimati gli adempimenti in
caso alla Regione ed essendo già stati avviati quelli di competenza
di ENAC e Ministero, risulta oggi determinante, per l'avvio delle
procedure di affidamento del servizio, la conclusione di alcuni
adempimenti di AVDA rispetto all'operatività della procedura
strumentale: pubblicazione della procedura, formale approvazione
delle specifiche per la qualificazione degli equipaggi. La Regione
sta seguendo la situazione con molta preoccupazione, tenuto conto
che i ritardi nel conseguimento delle certificazioni comportano
ingenti ritardi nell'attivazione del servizio e vanificano gli
sforzi effettuati per attivare nel tempo il collegamento aereo. A
noi quindi fa molto piacere che vengano organizzati dei voli di
prova con dei quadrimotori che arrivano dalla Svezia e questo ci fa
piacere, perché dimostra che l'intervento consente una determinata
operatività, ma vorremmo nello stesso tempo uguale dedizione per
risolvere i problemi che consentono a ENAC di fare l'appalto,
quindi stiamo sollecitando molto. Faccio un inciso, non è nella
vostra interrogazione: affermare in quella sede che l'ente pubblico
è di peso ritengo sia una forzatura, perché immaginare di avere
delle dichiarazioni dove i bilanci sono in regola e sono
ininfluenti al comparto pubblico mi permette di dire che il
bilancio 2009 di AVDA si regge con un credito, che contestiamo, di
diversi milioni di euro nei confronti della Regione, che ad oggi
non ci risulta nemmeno della controllante, Air Vallée, che abbia
depositato il bilancio 2009, quindi abbiamo una situazione che noi
obbligatoriamente dobbiamo seguire, non abbiamo dei pruriti per
fare contenziosi: la situazione è tutt'altro che chiara.
Per quanto concerne la seconda domanda, abbiamo già avuto modo
di dire, per quanto riguarda lo scalo valdostano nel sistema
aeroportuale italiano, che il Corrado Gex, al contrario della
maggior parte degli aeroporti italiani, non fa parte del demanio
dello Stato - e dunque non è assegnato ad ENAC ai sensi del decreto
legislativo n. 250 - bensì è di proprietà della Regione e su di
esso ENAC ha funzioni di vigilanza, controllo e regolamentazione,
ma non rappresenta la proprietà, né costituisce il concessionario;
ciò può essere fra i motivi per cui lo scalo non è indicato sul
sito dell'ente. In tale prospettiva vanno esaminati gli articoli di
stampa apparsi negli ultimi mesi, dove viene apparentemente
riportato un giudizio negativo o una bocciatura dello scalo
valdostano. Il riferimento citato è sempre un documento finalizzato
alla riorganizzazione del sistema aeroportuale italiano, più in
particolare veicolare e programmare per il futuro l'allocazione
delle risorse statali fra tutti gli aeroporti, tant'è che stiamo
parlando di un appalto con l'imposizione di oneri di servizio
pubblico compatibile con il regolamento europeo, ma a carico della
Regione. Tutto il ragionamento che è stato fatto sugli aeroporti
quindi è stato fatto per contenere le spese, ma le spese dello
Stato, non le spese che non ricadono sul discorso statale.
Quanto alla terza domanda:
"nell'attesa di un'attivazione di
voli regolari da e per Roma chiedere la riduzione delle
penalizzazioni per il volo sportivo e turistico..."
, questo non
è possibile, perché, come vede, sia per l'atterraggio dei
quadrimotori della scorsa settimana, sia per l'atterraggio di altri
voli, abbiamo una classificazione che non impedisce il volo
sportivo, ma lo regolamenta, in modo che possa essere fatto tutto
in sicurezza. Non siamo quindi in una situazione dove non si può
fare: si può fare, ma ovviamente con delle regole e anche lì il
contesto internazionale, gli attentati impongono delle regole molto
ferree.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutte le
risposte di chiarimento che mi ha dato e gli chiedo se mi può dare
una copia di quella lettera. La mia speranza era che, essendo sotto
Natale, mi avrebbe dato una bella notizia di un bel regalo, che
almeno si poteva lavorare per l'appalto, invece non c'è nemmeno
questo. Quello che mi dispiace nei confronti dei cittadini è che
abbiamo speso tantissimi soldi per ampliare l'aeroporto, un
servizio che veramente sarà utile, ma ancora non sappiamo quando
riusciremo a darglielo, proprio in un momento che abbiamo una
ferrovia che non va assolutamente - e ieri, o l'altro ieri chi ha
seguito il telegiornale sa che i pendolari sono un'altra volta alla
disperazione per quello che sta succedendo -, almeno se si
attivavano i voli aerei, non dico che si tamponava tutto, ma era un
buon inizio. Assessore le chiedo di stare dietro con tutte le sue
forze affinché il servizio venga al più presto attivato visto
comunque lo sforzo che è stato fatto per mettere a posto
l'aeroporto. Grazie.
