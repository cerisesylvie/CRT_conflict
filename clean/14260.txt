Classificazione
INDUSTRIA


Resoconto integrale del dibattito dell'aula
Oggetto del Consiglio n. 783 del 6 luglio 1994 - Resoconto
OGGETTO N. 783/X - Preoccupazioni per il futuro dell'azienda
Conner di Pont-Saint-Martin. (Interrogazione)
Interrogazione - Preso visione della lettera inviata a tutti i
consiglieri regionali da alcuni dipendenti della Società Conner
Peripherals Europe S.p.A.;
Rilevata in tale lettera una certa preoccupazione per il futuro
dell'Azienda anche alla luce degli ultimi avvenimenti;
Considerata l'importanza della stessa Società sia dal punto di
vista occupazionale che industriale;
il sottoscritto Consigliere regionale
Interroga
l'Assessore competente per conoscere:
1) se ci sono stati degli incontri chiarificatori con la
Dirigenza della Società;
2) quali sono le volontà direttive dell'esecutivo regionale in
merito a tale problematica.
F.to: Lanièce
Presidente -
Ha chiesto la parola l'Assessore
all'industria, commercio e artigianato, Mafrica.
Mafrica (GV-PDS-SV) -
L'interrogazione fa
riferimento alla situazione della Conner.
La Conner è un'azienda che produce memorie magnetiche, che è
andata molto bene negli anni 1991-92 e che ha avuto difficoltà a
partire dal secondo semestre 1993. Alla fine del 1993 sono stati
messi in cassa integrazione numerosi lavoratori per una difficoltà
del gruppo americano di cui la Conner fa parte.
Cosa è avvenuto nel frattempo? Il 2 giugno c'è stata una lettera
dei lavoratori della Conner, a cui fa riferimento il Consigliere
Lanièce, con la quale i lavoratori esprimevano preoccupazione per
il futuro della loro azienda. In un incontro che è avvenuto il 9
giugno hanno chiarito che non avevano intenzioni polemiche verso
altre aziende, o che non volevano mettersi in concorrenza con altri
per una guerra fra poveri, ma che volevano esprimere il disagio per
la condizione in cui si trovavano.
Già il 6 giugno è avvenuto un incontro fra l'assessorato e la
dirigenza aziendale locale, vale a dire l'amministratore delegato
della Conner, ing. De Marco. In seguito a questi incontri avuti con
i lavoratori e con la dirigenza aziendale, si è verificato questo
dato di fatto: la produzione di memorie magnetiche nel 1992 e nel
1993, prima dell'inizio delle difficoltà del gruppo americano, si
attestava intorno alle 600mila unità. Con la crisi verificatasi a
livello americano in questo mercato c'era stata una redistribuzione
delle produzioni fra i diversi stabilimenti e per lo stabilimento
valdostano si era stabilito di avere una produzione di 60mila pezzi
ogni trimestre. In effetti, nel primo trimestre '94 la produzione è
stata ancora di 60mila pezzi; nel secondo trimestre la produzione è
salita a 95mila pezzi.
Sono in previsione ulteriori aumenti della produzione nel terzo
trimestre fino a 115mila pezzi e nel quarto fino a 150mila; se si
raggiungeranno i 150mila pezzi si tornerà alla produzione massima,
che era quella che si era avuta negli anni in cui la Conner aveva
fatto utili consistenti, al punto che l'investimento regionale in
termini di costruzione dello stabilimento, finanziamenti,
contributi per i corsi, è stato ripagato completamente dal punto di
vista degli stipendi forniti dall'azienda e delle imposte pagate
dall'azienda in Valle d'Aosta, cioè l'investimento si è già
ripagato.
La situazione ha portato in questi mesi ad un lieve
miglioramento, perché c'è stata una ripresa del mercato americano.
Il gruppo Conner in America è ritornato in attivo e man mano le
quote assegnate allo stabilimento valdostano stanno aumentando.
Per avere comunque una più chiara delineazione del futuro, il
Presidente della Giunta e l'assessore hanno scritto all'azionista,
chiedendo un incontro con l'azionista americano. La lettera è stata
fatta il 17 giugno ed una ulteriore lettera è stata fatta al
ministero del commercio estero a tutela degli interessi della
Conner per ciò che riguarda i dazi.
I problemi della Conner sostanzialmente sono legati da una parte
ad una ancora non completa utilizzazione degli impianti, dall'altra
al fatto che la Conner paga dei dazi sui componenti che
costituiscono il suo prodotto, mentre non esiste il dazio sul
prodotto completo; da parte della Conner c'è la richiesta che se ci
sono dazi, valgano sia per i componenti che per il prodotto
completo.
Se questa richiesta della Conner in sede comunitaria verrà
accolta, le difficoltà della Conner potranno essere superate;
comunque già il miglioramento del mercato americano ha trascinato
un miglioramento della situazione per cui oggi sono in cassa
integrazione una decina di persone rispetto alle 260
complessive.
Bisogna però tener conto che 80 persone sono distaccate
temporaneamente dall'azienda di Pont-Saint-Martin presso la
Olivetti di Ivrea e saranno richiamate man mano che aumenteranno le
produzioni locali.
C'è quindi una situazione di difficoltà, c'è un attivismo
notevole da parte della dirigenza locale, c'è la ricerca di
contenimento dei costi e di miglioramento della situazione, e
qualche spiraglio nell'aumento delle produzioni si è visto.
Attendiamo da parte dell'azionista di poter fissare un incontro,
e questo richiederà qualche settimana perché prevede lo spostamento
dell'interlocutore da un continente all'altro; crediamo che con
questo incontro e con il fatto di seguire costantemente con la
dirigenza locale i problemi, si possa avere un miglioramento
definitivo che per il momento è parziale.
Presidente -
Ha chiesto la parola il Consigliere
Lanièce.
Lanièce (GA) -
Prendo atto della risposta
dell'Assessore.
Apprendo che sono stati fatti degli incontri chiarificatori con
i dipendenti e che adesso c'è la volontà di incontrare il maggior
azionista, questa è una cosa positiva anche perché ricordiamo che
la Conner rappresenta un punto molto importante sia dal punto di
vista occupazionale che dal punto di vista industriale.
Per quanto riguarda il secondo problema, ovviamente questa
interrogazione è nata a seguito della lettera che è stata
consegnata a tutti i consiglieri regionali, in cui sono evidenziate
certe preoccupazioni dei dipendenti della Conner, tenuto conto
anche che nell'ultimo Consiglio si è parlato della riconversione
della Baltea Disk.
Occorre ricordare che una parte del personale della Conner è
distaccata presso un altro stabilimento dove c'è una produzione
molto simile a quella che dovrebbe essere oggetto della Baltea Disk
riconvertita.
Ovviamente la loro preoccupazione è quella di non capire come
mai é stato fatto un investimento da parte della Regione per una
azienda che dovrebbe essere alla fine una copia assai simile a alla
Conner, mentre la Conner viene lasciata in situazioni
disagiate.
Mi auguro che l'assessore si impegni su questa strada, che
continui a tenere in considerazione l'importanza industriale e
occupazionale della Conner, e quindi che cerchi di venire incontro
alle esigenze dei dipendenti, e soprattutto che tenga conto del
grave momento di crisi sia occupazionale che industriale che
attanaglia l'Italia, l'Europa e il mondo intero.
