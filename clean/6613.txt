Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1096 del 6 febbraio 1985 - Resoconto
OGGETTO N. 1096/VIII - SITUAZIONE DI DIFFICOLTA' DELLE
AZIENDE DEL GRUPPO BESSO SITUATE NEI COMUNI DI HONE E LILLIANES.
(Interrogazione).
PRESIDENTE
: Do lettura dell'interrogazione presentata dai
Consiglieri Tonino e Cout:
INTERROGAZIONE
Da alcuni mesi le aziende del Gruppo Besso risultano essere
in gravi difficoltà, tanto che le maestranze degli stabilimenti di
Hône e Lillianes sono state retribuite con mesi di ritardo.
In questi giorni la situazione finanziaria del Gruppo sembra
essere precipitata: ormai si parla di vero e proprio fallimento con
rischi di chiusura delle attività produttive.
Visto che tali aziende sono cresciute mediante generosi
interventi della Regione, sia attraverso agevolazioni finanziarie
che con i finanziamenti per i corsi di formazione professionale, i
sottoscritti Consiglieri regionali
INTERROGANO
la Giunta regionale per conoscere:
1) qual è la situazione finanziaria del Gruppo Besso e quali
sono le società e aziende che si trovano in una situazione di
rischio;
2)
se risulta vero che i lavoratori sono stati per
mesi senza stipendio;
3) se sono fondate le notizie di irregolarità nello svolgimento
dei corsi per la formazione professionale;
4) quali riflessi si potranno avere nella più volte annunciata
apertura della Multiservice nell'ex area Montefibre del Comune di
Châtillon.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Non potrò rispondere alla prima
domanda nella maniera precisa che vorrei, nel senso che negli
ultimi tempi la situazione non solo economica e finanziaria delle
aziende che fanno capo al Gruppo Besso si è andata notevolmente
aggravando, con una situazione di estrema difficoltà, ma anche
perché è cambiato l'assetto complessivo delle società che facevano
capo al Gruppo Besso, in quanto ad esempio una di queste è uscita
dal Gruppo ed oggi si presenta come azienda e società autonoma.
L'Amministrazione regionale ha avviato delle indagini
conoscitive per avere un quadro preciso della situazione
economico-finanziaria del Gruppo, nel suo insieme e per ogni
singola attività, e nello stesso tempo per delineare le reali
possibilità del Gruppo. Durante questa fase l'Amministrazione
regionale si è mossa con due intenti precisi: l'uno è di tendere al
mantenimento dell'attività produttiva, l'altro di mantenere e
garantire l'occupazione presente; in questo senso l'Amministrazione
ha mantenuto rapporti costanti con le maestranze, con gli
amministratori comunali, con le organizzazioni sindacali e con gli
stessi titolari dei gruppi. In questo momento si sta completando il
quadro di indagine e di approfondimento della situazione e nel
contempo sono stati avviati contatti ed interventi che possono
garantire la continuità produttiva ed occupazionale. Nei prossimi
giorni si avranno ancora incontri con gruppi e persone che
potrebbero far superare l'attuale situazione di grossa difficoltà
del Gruppo. Quindi la non precisazione nella risposta dipende
esclusivamente dal fatto che è necessario avere il quadro preciso
per delineare le reali possibilità del Gruppo.
Alla seconda domanda, se risulta vero che i lavoratori sono da
mesi senza stipendio, devo rispondere in modo affermativo: per una
parte dei dipendenti la sospensione dello stipendio data dal mese
di novembre, per l'altra - mi riferisco alla Honeconf, che è
l'azienda che in questo momento ha acquistato una sua autonomia -
dal mese di dicembre.
Alla terza domanda, devo dire che i corsi si svolgono sotto la
direzione di un Comitato di gestione composto da rappresentanti
dell'Assessorato della proprietà aziendale e del sindacato. Ad oggi
non ci risultano irregolarità per quanto riguarda questi corsi.
L'ultima domanda si riallaccia alla prima, cioè alla possibilità
di realizzare l'apertura del Multiservice, il magazzino
computerizzato da insediare nell'ex area Montefibre di Châtillon.
Su questa iniziativa vi è stata una prima fase di difficoltà dovuta
all'incendio del capannone nel quale si doveva insediare
l'attività. In questo momento la Multiservice rientra nella
situazione globale dell'azienda, quindi le possibilità di far
avanzare quel progetto sono in funzione delle possibilità di
superare nell'insieme la difficile situazione nella quale si trova
l'insieme del Gruppo Besso.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Credo di poter dire che
l'illustrazione fatta dall'Assessore Lanivi sia la dimostrazione
che ci troviamo di fronte ad un ennesimo esempio di fallimento
della politica industriale della Regione. E' drammatico come, di
fronte a situazioni di questo tipo, ancora una volta la Regione sia
senza strumenti di controllo e di conoscenza, malgrado su queste
attività si siano impegnate risorse regionali, e ci siano stati
interventi della Finaosta, lo strumento tecnico di supporto alla
politica industriale della Regione. Questo elemento di una assoluta
mancanza di dati e di conoscenze è sintomo di un modo di agire che
deve essere completamente modificato, argomento questo su cui si
parla da troppo tempo nella nostra Regione. In questo caso pare di
capire che questo gruppo di aziende, malgrado avesse commesse, una
ottima produttività aziendale con punte di sfruttamento molto
elevate rispetto ad altre aziende, si è messo in avventure
finanziarie senza che ci sia stato un confronto nè con la Regione
nè con le forze sociali.
Rispetto a questo ultimo aspetto delle forze sociali voglio
ripetere che ancora una volta gli atteggiamenti antisindacali sono
stati non solo negativi ma inutili, perché è ormai consolidato che
una società moderna, complessa, come la nostra, ha bisogno di un
rapporto fra gli imprenditori e le forze sociali. Gli atteggiamenti
ottocenteschi di questo Gruppo industriale hanno fatto sì che
nessun confronto ci sia stato sulle politiche di investimento e, di
conseguenza, nessuna possibilità preventiva di controllo su
possibili avventure che poi si sono verificate.
Vorrei fare un'altra osservazione di tipo generale:
probabilmente emerge ancora una volta la necessità che la Regione,
oltre ad erogare finanziamenti agevolati, istituisca un centro di
assistenza alla piccola e media industria che può essere un utile
supporto anche per le scelte di tipo aziendale. La nostra
valutazione è che, in questo caso, oltre agli errori commessi, è
mancata probabilmente la possibilità per questi imprenditori di
avere l'appoggio di strutture che sul piano tecnico forniscano un
supporto.
Per quanto riguarda gli argomenti dell'interrogazione, non
possiamo che restare in attesa di conoscere meglio i contenuti
della vicenda; aggiungo che, per quanto riguarda i corsi
professionali, nel Comitato di gestione ci sono stati
pronunciamenti diversi e non è esagerato dire che, ancora una
volta, questi corsi professionali sono serviti come contributo a
fondo perso all'azienda che ha fatto ben poco per formare i
lavoratori, ma che sono stati una boccata di ossigeno sul piano dei
finanziamenti.
I riflessi di questa vicenda sono preoccupanti, noi condividiamo
le preoccupazioni della Giunta regionale per quanto riguarda la
difesa di quel patrimonio occupazionale; noto che un altro pezzo
della famosa mappa rischia di saltare, la Multiservice era uno di
quei pezzi e rischia di naufragare assieme a queste attività, credo
perciò che ci sia, da un lato, la necessità di un'azione volta a
mantenere l'attività produttiva che si è dimostrata valida dal
punto di vista aziendale, dall'altro la riflessione su questa
vicenda che ci consente qualche insegnamento di tipo più generale
che riguarda il modo di agire della Regione e della Giunta
regionale in particolare.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
Sono d'accordo con quanto ha detto il
Consigliere Tonino, vorrei aggiungere che la questione è ancora più
preoccupante se si pensa alla situazione di tutta la zona. E'vero
che verrà aperta abbastanza presto una nuova azienda dove sorgeva
la Siv, però nella stessa zona di Arnad, fra Siv e Fortuna West, su
una nuova occupazione per cento persone c'erano trecentoventi
persone disoccupate.
Esistono nella zona altri problemi: sembra che ci sia a
Montjovet l'eventualità di un probabile licenziamento dei
dipendenti CARVA, ci sono inoltre problemi per la De Maio, che
sembra si trovi in una situazione tale da poter provocare la sua
chiusura.
La questione quindi si rivela ancora più grave per cui direi,
per sottolineare quanto diceva il Consigliere Tonino, che c'è un
urgente bisogno che la Regione intervenga in modo diverso; oltre ad
individuare una mappa per l'inserimento di alcune aziende in Valle
d'Aosta, è necessario andare ad individuare la tipologia delle
aziende che dovranno essere impiantate in Valle con una politica
diversa, con uno studio di quelli che possono essere gli sbocchi di
mercato, le nuove tecnologie.
In questi anni la Regione, proprio per non perdere quello che
sarà il treno delle innovazioni e per non trovarsi indietro senza
poter poi recuperare, dovrà fare uno sforzo per fare un salto ed
agire in modo diverso; sono convinto che il problema della
formazione professionale, cui già accennava il Consigliere Tonino,
deve essere affrontato nel senso di vedere una formazione
professionale in rapporto anche a quello che si dovrà mettere in
piedi in Valle. Non è concepibile infatti che debba sorgere una
azienda collegata all'Olivetti quando non si è ancora pensato ad
una formazione professionale adeguata per quelli che dovranno
essere assunti.
Questa è una critica di fondo che noi facciamo a quella che è ed
è stata la politica industriale condotta in Valle d'Aosta, rispetto
alla quale si rende indispensabile fare un passo avanti.
