Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 275 del 4 maggio 1983 - Resoconto
OGGETTO N. 275/VII - ESPROPRIAZIONE PER PUBBLICA UTILITA' DI
TERRENI SITI IN COMUNE DI BRISSOGNE, DA DESTINARE ALLA
REALIZZAZIONE DELL'IMPIANTO REGIONALE PER LA RACCOLTA DIFFERENZIATA
DEI RIFIUTI. DELEGA ALLA GIUNTA.
PRESIDENTE:
Do lettura del testo della delibera:
IL CONSIGLIO REGIONALE
DELIBERA
1°) di autorizzare l'Assessore regionale alla Sanità a
promuovere gli atti necessari per la dichiarazione di pubblica
utilità, urgenza e indifferibilità, delle opere di cui in premessa,
al fine di addivenire al trasferimento alla Regione degli immobili
di cui trattasi, mediante espropriazione;
2°) di delegare
la
Giunta regionale ad impegnare e
liquidare le somme dovute a titolo di indennità di espropriazione
ai sensi della legge 22.10 1971, n. 865 e successive modificazioni
e della legge regionale 11 novembre 1974, n. 44 e successive
modificazioni.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Non illustrerò il problema della
raccolta differenziata dei rifiuti perchè così facendo non
termineremmo l'ordine del giorno. Al Comune di Brissogne sono stati
richiesti gravi sacrifici perchè è l'unico Comune ad avere un certo
quantitativo di terreno gravato da consorteria, ma dove
praticamente si sono scaricati l' espansione di Aosta e
gli effetti di certe tecnologie. Dopo aver parlato con la Giunta
comunale di Brissogne, per questa operazione di esproprio, che è
d'altra parte obbligata perchè la città di Aosta non può trovare
una soluzione al tipo di problemi di cui abbiamo parlato prima, il
Comune ci ha chiesto un prezzo di esproprio più equo per il quale
abbiamo concordato.
Soprattutto ci ha chiesto, attraverso quanto messo a
disposizione dalla Banca Nazionale del Lavoro d'intesa con la
Regione, lo sfruttamento di certe acque che sono a monte del Comune
di Brissogne e che potranno servire al Comune stesso per avere
dell'energia elettrica sia per usi propri sia, al limite, per
l'installazione di piccole industrie di artigianato fuori dal
territorio, e questo per un periodo abbastanza lungo - si era
parlato di trent'anni se ricordo bene - sul quale in linea di
massima abbiamo concordato.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei chiedere al Presidente della
Giunta se di questa discussione con il Comune di Brissogne c'è
qualcosa di scritto, perchè cambiano le Amministrazioni, gli
impegni verbali possono essere disattesi in futuro. Crediamo,
poichè il Comune di Brissogne è stato già penalizzato, che sia
opportuno andare incontro alle sue richieste e poi tenere fede agli
impegni presi.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Poichè il Consiglio è sovrano, anche
una legge del Consiglio può essere modificata, ma poichè come io
spero, il Consigliere Mafrica sarà prossimamente ancora Consigliere
e, pur mancando di modestia, spero che la stessa cosa avvenga anche
per la mia persona, ci ricorderemo che il Comune di Brissogne ha
vantato questo diritto nei confronti della Regione.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti 25
Votanti 24
Astenuti 1 (Bajocco)
Favorevoli 24
Il Consiglio approva.
