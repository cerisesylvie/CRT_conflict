Classificazione
ENERGIA



Oggetto del Consiglio n. 192 del 12 novembre 2008 - Resoconto
OGGETTO N. 192/XIII - Interpellanza: "Rapporti tra il settore
energetico regionale ed i vertici della sede ENI di Sarre".
Interpellanza
Appreso della ventilata chiusura della sede ENI divisione GAS
& Power di Sarre (AO);
Preso atto che le OO.SS. di settore hanno puntualmente
segnalato la situazione di emergenza di tale realtà alla Presidenza
della Regione;
Atteso che, in questo difficile frangente dell'economia
valdostana, occorre prestare attenzione anche alle realtà più
piccole;
il sottoscritto Consigliere regionale
Interpella
il Presidente della Regione per sapere:
1) quali iniziative abbia preso per chiarire la situazione
dell'ufficio di Sarre coi vertici ENI della nostra Regione;
2) se si intenda favorire i rapporti tra il settore
energetico regionale ed ENI al fine di rafforzarlo
ulteriormente.
F.to: Donzel
Président
- La parole au Conseiller Donzel.
Donzel (PD)
- Abbiamo avuto in passato e anche oggi in
quest'aula occasione di parlare a lungo - quindi non mi ripeterò -
di questioni che riguardano i massimi sistemi, l'industria,
l'economia della Valle d'Aosta, ma è importante anche non perdere
di vista la situazione delle realtà più microscopiche, che talvolta
servono ad evidenziare come magari grandi crisi finanziarie ed
economiche poi si manifestano in modo capillare sui territori,
colpendo i più fragili: "le formiche". Ora, la nostra
preoccupazione è che se si continuano a ridurre i posti di lavoro
non legati all'Amministrazione regionale, anche se non si tratta di
posti strategici di grande importanza... riteniamo che si arrechi
un grave danno ad un sistema, quello valdostano, già fortemente
condizionato dalla dimensione pubblica, che tende a superare ciò
che è fisiologico, funzionale, nonché essenziale al corretto
funzionamento della nostra società; dunque ecco questa nostra
attenzione per questo piccolo ufficio di Sarre, che però, dal punto
di vista del lavoro, non ha minore importanza di altri. Certo,
siamo consapevoli che parliamo di un'azienda: quella che fa capo
all'ENI, che opera in 70 Paesi del mondo con 75.800 dipendenti, la
Gas & Power ha venduto nel 2005 96 miliardi di metri cubi di
gas, stiamo parlando di un colosso gigantesco, quindi siamo
consapevoli di quello che chiediamo in questo momento
all'Amministrazione regionale. Noi però chiediamo se sia possibile
tentare, fare qualcosa affinché si possa salvare questa realtà e
l'auspicio è quello di valutare con una realtà così potente come
l'ENI la possibilità di cogliere eventuali sinergie fra le nostre
aziende energetiche e un colosso come l'ENI. Grazie.
Président
- La parole au Président de la Région,
Rollandin.
Rollandin (UV)
- Ringrazio il collega per aver sollevato
un problema che ha due aspetti di ricaduta sul territorio: il
primo, quello accennato, una decina di persone con professionalità,
con un'attività importante ed è quindi un'azienda che ha il suo
impatto sulla realtà operativa locale; il secondo, il sistema di
assistenza che essi garantiscono per la distribuzione del gas in
Valle; questo è un altro problema che credo vada tenuto nella
dovuta considerazione. Su tale tema quindi c'è tutta l'attenzione
necessaria e voglio ricordare un attimo il percorso. Le
organizzazioni sindacali di categoria hanno portato all'attenzione
della Giunta regionale il 27 ottobre scorso le problematicità
legate alla ristrutturazione della divisione Gas & Power di ENI
e in particolare dell'ipotesi di chiusura della sede ENI di Sarre.
Insieme all'Assessore alle attività produttive, Pastoret, stiamo
seguendo la questione che ha evidenti ricadute sia sul tessuto
produttivo, sia sul discorso dei dipendenti. A questo proposito ho
avuto un incontro con le organizzazioni sindacali il 29 ottobre
scorso, a seguito delle preoccupazioni che sono state presentate in
quella occasione, si è anche previsto come operare per cercare di
evitare la chiusura. In tal senso abbiamo preso contatto con il
Direttore
marketing
Angelo Zaccari, anche in vista di un
incontro che ci era stato richiesto con l'Amministratore delegato
di ENI, Paolo Scaroni, per esaminare la situazione della sede ENI
in Valle d'Aosta, al fine di comprenderne le intenzioni rispetto al
piano industriale a livello nazionale della società e di affrontare
la tematica sotto un profilo di possibili convergenze e sinergie
nel settore energetico, tenendo conto in particolare, come ci è
stato detto, che ENI in questo momento ha esigenza di avere
certificati verdi, il che potrebbe creare una sinergia con il
settore di produzione idroelettrico, quindi con una presenza
importante di produzione di certificati verdi... e quindi trovare
una sinergia da attivare nell'ambito della produzione energetica,
ma soprattutto anche per quanto riguarda la ricerca nel
fotovoltaico o in altri settori. Il tutto si inserisce in una
politica di raccordo fra la realtà locale ed ENI, che tende a
disinnescare la politica di riduzione delle sedi periferiche,
quindi la nostra è fra le più piccole e rischierebbe ad essere fra
le prime ad essere soppressa; credo che questa prima attivazione
abbia già dato qualche frutto in quanto c'è una presa di posizione
sotto tale profilo importante.
Stiamo seguendo questo tema con attenzione e, se mi è
consentito, anche al di là delle interpellanze o interrogazioni
riferirò al collega sull'evoluzione del procedimento via via che
avremo - se lo avremo - questo contatto e dirò gli esiti di tale
presa di coscienza della nostra realtà e le possibili
interconnessioni fra le produzioni energetiche di diverso tipo, ma
presenti in Valle. Spero di aver risposto al Consigliere.
Président
- La parole au Conseiller Donzel.
Donzel (PD)
- Che in una giornata di lavoro nel rapporto
fra minoranza e maggioranza si arrivi qualche volta a qualche bella
notizia fa piacere! Questa la ritengo una risposta molto
soddisfacente perché effettivamente, avendo coscienza del tipo di
società che è l'ENI, l'idea che quando si prendono certe decisioni
non si guarda ai piccoli numeri... ecco perché nell'interpellanza
c'era quel riferimento a possibili sinergie... quindi constatare
che c'è stato un atteggiamento già portato in atto, che ha già dato
dei primi risultati da parte della Giunta non può che ritenermi in
questa fase pienamente soddisfatto. La ringrazio poi anche per le
intenzioni di riferire sugli sviluppi della vicenda.
