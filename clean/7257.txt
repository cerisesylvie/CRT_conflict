Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1760 del 15 gennaio 1986 - Resoconto
OGGETTO N. 1760/VIII - ADEMPIMENTI RELATIVI ALL'ISTITUZIONE E
AL FUNZIONAMENTO DELL'INSTITUT VALDOTAIN DE L'ARTISANAT TYPIQUE.
(Interpellanza)
PRESIDENTE
: Do lettura dell'interpellanza in oggetto
presentata dai Consiglieri Bajocco e Millet:
INTERPELLANZA
VISTE la legge regionale concernente l'istituzione
dell'Institut Valdôtain de l'Artisanat Typique e la deliberazione
di Giunta relativa agli adempimenti connessi alla predetta
legge,
i sottoscritti Consiglieri regionali
INTERPELLANO
l'Assessore regionale competente per conoscere:
1)
quali sono i criteri tecnici e professionali che
hanno ispirato la Giunta nella scelta del Presidente dell'IVAT e
nella designazione degli esperti componenti la Commissione
Tecnica;
2)
quali sono le principali scelte contenute nel
bilancio di previsione dell'IVAT per il 1986;
3)
quali sono le valutazioni della Giunta regionale in
merito allo schema di contratto di compravendita approvato dal
Consiglio di Amministrazione dell'IVAT.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Con questa interpellanza sull'I.V.A.T.
vogliamo chiedere all'Assessore quali sono stati i criteri seguiti
nella nomina del Presidente e dei due membri della commissione
tecnica, che per legge devono essere nominati dalla Giunta. La
funzione di presidente ha una rilevanza notevole nell'ambito
dell'I.V.A.T., ma è importante anche la funzione degli altri due
membri della commissione tecnica, perché dovranno giudicare e
valutare i prodotti tipici.
Sinteticamente vorremmo conoscere anche gli obiettivi del primo
bilancio di previsione, relativo al 1986, nel quale sono stati
previsti 500 milioni per avere la gestione e credo altri 500
milioni per la disponibilità di alcuni locali.
Sarebbe utile poi conoscere il tipo di contratto che verrà
sottoscritto tra l'I.V.A.T. ed i vari artigiani e che è stato
oggetto di notevoli discussioni quando è stata approvata la legge
istitutiva dell'I.V.A.T. infatti il testo approvato dal consiglio
di amministrazione dell'I.V.A.T. non è molto chiaro e noi riteniamo
che possa facilitare il ripetersi dei vecchi mali già lamentati in
passato. Sarebbe preferibile, invece, che esistessero due tipi di
contratto: uno "tout court", molto chiaro, di compravendita tra
l'I.V.A.T. e l'artigiano, con il quale l'I.V.A.T. acquista i
prodotti a prezzo di mercato, ne è responsabile, li tiene in
magazzino e cerca di favorirne la vendita; un altro contratto,
detto "per conto", grazie al quale l'artigiano può ritirare il
prodotto conferito all'I.V.A.T., non venduto entro un determinato
tempo. In quest'ultimo caso il prezzo è stabilito dall'artigiano e
su di esso può essere applicata una percentuale di commissione.
Invece lo schema di compravendita proposto dalla Regione, che,
all'articolo 10 prevede la facoltà di richiedere i soldi nel caso
che il pezzo o il prodotto non venga venduto, è molto macchinoso,
anche se l'artigiano, con la firma del contratto, è tenuto a
rispettare gli impegni assunti. Noi pensiamo che questa procedura
ci creerà dei problemi e pertanto suggeriamo all'Assessore di
superare questo tipo di contratto di compravendita e di dirci che
cosa ne pensa in merito.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Ho preparato una memoria scritta per
dare una risposta più precisa alle domande poste
dall'interpellante.
La prima domanda si riferisce ai criteri seguiti nella scelta
della presidenza e degli altri membri della commissione tecnica. La
Giunta ha ritenuto di designare come presidente dell'I.V.A.T. il
signor Gerbore Benoni, per la sua conoscenza dei problemi
dell'artigianato tipico (Egli è, infatti, un artigiano produttore
di mobili) nonché per l'esperienza maturata nella conduzione del
disciolto E.V.A.R.T., del quale è stato vicepresidente e
commissario liquidatore. A componenti della commissione tecnica per
la valutazione qualitativa dei prodotti artigianali sono stati
designati tre membri effettivi e tre supplenti. Due di questi
membri, uno effettivo ed uno supplente, sono stati designati dal
consiglio di amministrazione dell'I.V.A.T. e sono i signori Zuppini
Giancarlo e Girotto Rino. I membri effettivi nominati dalla Giunta
sono Don Luigi Garino e la signora Praz Elena, già dipendente
E.V.A.R.T., mentre quelli supplenti sono l'ing. Franco Binel ed il
signor Vautherin Raimondo. La Giunta ha ritenuto che dette persone
avessero sufficienti conoscenze per individuare e valutare la
tipicità e la qualità dei prodotti artigianali. La scelta è caduta
su persone che professionalmente non svolgono attività artigianale,
proprio per evitare legami con le categorie dei produttori e quindi
assicurare la necessaria serenità di giudizio, non essendo
portatori di interessi di tendenze culturali, di stili o di
lavorazioni particolari. Le persone scelte conoscono inoltre molto
bene, per esperienze professionali, la storia, la cultura, l'arte
pastorale, la tipicità e quindi la qualità dell'artigianato
valdostano.
L'I.V.A.T. ha iniziato ufficialmente la sua attività il 27
luglio 1985 con l'insediamento del consiglio di amministrazione
composto: dal presidente, Gerbore Benoni, dai membri designati dal
Consiglio regionale, il dott. Piero Marchiando che è stato anche
eletto vicepresidente, Peppelin Massimo, Picchiottino Mario e Balan
Franco, e dai membri designati attraverso elezioni dalle categorie
artigianali, Vuyet Alberto Giuseppe, Roncari Aldo, Toux Franco e la
signora Bertino Bruna. Nel corso del 1985 sono state adottate dal
consiglio di amministrazione dell'I.V.A.T. 53 deliberazioni,
sottoposte al controllo della Commissione Regionale di Controllo
sugli atti degli enti locali (CO.RE.CO.). I primi conferimenti dei
produttori hanno avuto inizio il giorno 17 dicembre 1985. Il punto
di vendita di Aosta, sito in via Xavier De Maistre n. 1 è stato
aperto al pubblico il giorno 24 dicembre 1985.
Il programma dell'attività per il 1986 si propone di conseguire
tre obiettivi principali:
1°) Il consolidamento della struttura organizzativa, da attuarsi
attraverso l'apertura di una sede legale in locali che sono stati
individuati in via Chambery e che offrono spazi sufficienti per gli
uffici amministrativi, per i magazzini, per il disbrigo delle
operazioni di conferimento e di deposito dei prodotti e per
l'esposizione dei mobili. Tutto ciò si è reso necessario per
l'insufficienza dei locali siti in via Xavier De Maistre.
2°) Attuare con gradualità la rete di vendita al pubblico dei
prodotti conferiti. Nel 1986 è prevista l'apertura dei punti di
vendita di Gressoney-La-Trinité, Gressoney-Saint-Jean, Antagnod,
Saint-Vincent, Valtournenche, Cogne e Courmayeur.
3°) Incrementare le vendite con un'adeguata attività di
promozione e di pubblicità, partecipazione a fiere e mostre, per
diffondere la conoscenza dei prodotti ed in particolare dei
mobili.
Il bilancio dell'I.V.A.T. per il 1986 pareggia sulla cifra di 2
miliardi 190 milioni e 600 mila lire. Attualmente l'I.V.A.T. ha 4
dipendenti: un direttore, un contabile, una commessa ed un
magazziniere.
Rispondo alla terza domanda ricordando che il consiglio di
amministrazione ha adottato in via sperimentale il contratto di
compravendita, riservandosi di rivederne il contenuto dopo i primi
mesi e di introdurre per alcuni prodotti, in particolare per i
mobili e per le opere di alto valore artistico, il contratto di
commissione. La scelta è stata dettata da esigenze contabili e
fiscali inerenti alla vendita al pubblico di prodotti a prezzi
comprensivi di I.V.A.; a giudizio degli esperti si tratta di una
scelta obbligata per poter soddisfare la domanda all'istante.
Ricordo in proposito che nel consiglio di amministrazione
dell'I.V.A.T. è presente una persona che è altamente qualificata ad
affrontare in modo particolare questi problemi di carattere
fiscale.
Il contratto di compravendita prevede l'acquisto, da parte
dell'I.V.A.T. dei prodotti a prezzi reali, compatibilmente con le
proprie disponibilità finanziarie e con le richieste del mercato. I
prodotti vengono messi in vendita con un ricarico del 25% praticato
sul prezzo lordo di fattura. Trascorsi 11 mesi, i prodotti che non
sono stati collocati sul mercato vengono rivenduti al prezzo di
acquisto all'artigiano conferitore, al quale è fatto l'obbligo, per
contratto, di ritirare la merce. Vengono acquistati solo prodotti
marchiati dalla Commissione tecnica di valutazione, quindi i negozi
I.V.A.T. devono vendere esclusivamente prodotti marchiati. C'è da
dire però che i negozi dell'I.V.A.T. non sono gli unici autorizzati
a poter vendere i prodotti marchiati, nel senso che l'artigiano è
libero di far valutare e quindi marchiare con un segno o marchio
particolare i suoi prodotti che poi venderà per conto proprio.
Quindi l'artigiano può vendere per conto suo i prodotti marchiati,
però a prezzo non inferiore a quello praticato dall'I.V.A.T. I
pagamenti dei prodotti saranno effettuati dall'I.V.A.T. a 90 giorni
dalla data di emissione della fattura.
Il Consigliere interpellante ha chiesto un giudizio politico
sull'I.V.A.T. e soprattutto sui rapporti tra artigiani ed I.V.A.T.
Io credo che questo giudizio sia già presente nelle premesse al
punto 3 della mia risposta, dove si dice che si tratta di adottare
in via sperimentale e per alcuni mesi questo tipo di procedura,
dopodiché si cercherà di adattare, migliorare ed eventualmente
modificare ciò che l'esperienza ci suggerirà.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Io ringrazio l'Assessore per
l'esauriente risposta e mi dichiaro soddisfatto perché ha
dichiarato che il contratto di compravendita ha solo carattere
sperimentale e che potrà essere, eventualmente, oggetto di
revisione. Sarebbe opportuno però accertare per tempo che
l'I.V.A.T. non venga a trovarsi tra qualche anno nelle stesse
condizioni di alcune organizzazioni o associazioni come l'Agraria
Valdostana, la Centrale del Latte o la cooperativa della Fontina.
Quindi l'I.V.A.T. dovrebbe avere a disposizione i fondi necessari
per non ricorrere ad indebitamenti bancari. Se le fatture verranno
pagate a 90 giorni dalla data di emissione e i prodotti invenduti
verranno ritirati a 11 mesi dall'affidamento, si avrà una
differenza media di circa 180 giorni che determinerà una disparità,
per ciascuno dei contratti, di 90 giorni e che, a lungo andare,
potrà creare delle situazioni non sopportabili. Poiché è difficile
che i 500 milioni di fondo di gestione potranno bastare allo scopo,
almeno fino a quando il fatturato non consentirà di coprire le
spese di gestione, raccomando all'Assessore di evitare che in pochi
anni venga a maturare un gran numero di interessi passivi che, di
solito, favoriscono il sorgere di gravi situazioni gestionali.
Chiedo pertanto che, di qui a due o tre mesi, si proceda ad una
verifica della disponibilità del fondo di dotazione dell'I.V.A.T.,
proprio per evitare che maturino delle spese che, alla fine,
resterebbero comunque a carico della Regione.
