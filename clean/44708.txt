Classificazione
COMMERCIO
Fiere, mostre e mercati



Oggetto del Consiglio n. 1651 del 22 giugno 2022 - Resoconto
OGGETTO N. 1651/XVI - Interpellanza: "Problematiche relative
all'organizzazione della Sagra del Jambon di Saint-Oyen e della
Festa del Lardo di Arnad".
Bertin (Presidente) -
Passiamo ora al punto n. 28 al
quale risponderà l'Assessore all'agricoltura. Per l'illustrazione,
consigliere Brunod.
Brunod (LEGA VDA) -
Prendendo atto che in data 6 giugno
2022 abbiamo appreso dal giornale Gazzetta Matin le seguenti
informazioni: "Arnad, lardo, direttiva nell'impasse, festa a
rischio. Lo storico Presidente del Lo Doil aveva già annunciato il
ritiro nel 2019" e l'altra notizia "A Saint-Oyen in forse la sagra
del Jambon, da diversi anni la Proloco non rinnova il
direttivo".
Considerando che le manifestazioni sopra citate sono diventate
negli anni degli appuntamenti fissi molto attesi e apprezzati per
quanto riguarda la promozione e valorizzazione turistica del
territorio regionale, mettendo in risalto le nostre eccellenze
eno-gastronomiche, rimarcato che sia il lardo di Arnad che le
Jambon de Bosses sono prodotti alimentari tipici della nostra
Regione molto rinomati e riconosciuti come DOP; tenendo conto delle
criticità manifestate e considerato che solitamente la sagra del
Jambon e la festa del lardo si svolgono una all'inizio del mese di
agosto e l'altra verso fine mese di agosto; evidenziando che
entrambe le manifestazioni solitamente sono state organizzate anche
con il sostegno della Regione Valle d'Aosta, si interpella
l'Assessore competente per conoscere se vi sia l'intenzione di
avviare delle interlocuzioni con le associazioni o comitati
organizzatori delle due sagre enogastronomiche e anche e
soprattutto con le relative Amministrazioni comunali direttamente
coinvolte, per capire e valutare per tempo se vi siano le
condizioni per dare continuità a questi due appuntamenti legati
all'eno-gastronomia e che rappresentano un settore molto importante
dell'offerta turistica della nostra reg
ione.
Presidente -
Risponde l'assessore Sapinet.
Sapinet (UV) -
Rispondo io, insieme al collega
Guichardaz, abbiamo predisposto la risposta insieme. Le
manifestazioni citate sono sicuramente appuntamenti molto attesi,
apprezzati per quanto riguarda promozione, valorizzazione del
territorio e dei prodotti che mettono in risalto queste
prelibatezze.
Farei solo un po' di chiarezza perché poi, all'interno
dell'iniziativa, viene fatta un po' di confusione, nel senso che la
sagra del Jambon de Bosses si svolgeva tradizionalmente a
Saint-Rhémy-en-Bosses, poi è stata sostituita da altri eventi che
poi citerò, mentre a Saint-Oyen si svolge la sagra del Jambon alla
brace appunto di Saint-Oyen.
Jambon de Bosses e lardo di Arnad sono due delle quattro DOP;
DOP che non è invece il Jambon alla brace.
Come dicevo, due eventi a celebrazione dei due prodotti verranno
svolti, ne abbiamo avuto conferma nei giorni scorsi dalle
Amministrazioni comunali e dai comitati organizzatori.
Si svolgerà il 10 luglio a Bosses il Jambon Day che è l'evento
che è andato a sostituire quella che era la storica sagra del
Jambon de Bosses DOP, mentre dal 5 al 7 agosto a Saint-Oyen la
sagra del Jambon alla brace di Saint-Oyen.
Questi due eventi si svolgeranno, poi parleremo della sagra del
lardo.
Come Amministrazione regionale, parlo sia dell'Assessorato
all'agricoltura che di quello al turismo, gli strumenti messi in
campo sono numerosi.
Sul lato promozione dell'eno-gastronomia, con gli aiuti per
iniziativa, la valorizzazione e promozione del settore agricolo,
quindi la legge 17/2016: "Nuova disciplina degli aiuti regionali in
materia di agricoltura e sviluppo rurale" che si esplicitano in
aiuti a enti locali e forme associative o soggetti privati che
operano, senza fini di lucro, per la realizzazione di
manifestazioni tematiche di interesse agricolo di cui all'articolo
17 comma 1 lettera C. Nel 2022 contributi a vari enti locali,
Pro-Loco e associazioni per circa 95 mila euro, qui abbiamo una
scadenza: il 31 marzo di ogni anno.
Poi aiuti all'impresa o a reti di imprese, alle associazioni di
produttori di qualsiasi forma giuridica costituite operanti nel
territorio regionale e nel settore agricolo, aventi requisiti di
piccola-media impresa di cui all'articolo 17 comma 1 lettera C
della legge 17/2016 per partecipare a manifestazioni fuori Valle,
questo è legato ai produttori.
Poi l'intervento 3.2 del programma di sviluppo rurale: "Sostegno
per attività di informazione e promozione svolte da associazioni di
produttori nel mercato interno", riservato alle associazioni di
produttori costituite in qualsiasi forma giuridica che siano
coinvolte attivamente a uno o più regimi di qualità.
Questi alcuni esempi di supporti a enti, ad associazioni ma
anche alle aziende private per quanto riguarda il campo
agricolo.
Poi anche l'Office Régional du Tourisme concede contributi per
la realizzazione di manifestazioni a carattere regionale
d'interesse turistico, al fine di valorizzare e promuovere il
turismo nell'ambito della Regione Valle d'Aosta.
Inoltre l'articolo 30 della legge 1/2020 prevede la concessione
alle Pro-Loco operanti nel territorio regionale di contributi
straordinari per le spese correlate all'adempimento degli obblighi
previsti dalla normativa nazionale in materia di gestione della
sicurezza nelle manifestazioni pubbliche. Il contributo è concesso
nella misura massima di euro 5.000 per ogni evento nella misura del
50% della spesa ammissibile sulla base degli importi
auto-dichiarati nella domanda, comprovabili da idonea
documentazione fiscale attestante l'effettuazione, la tracciabilità
delle spese e il relativo pagamento.
Quindi esempi di sostegno e supporto da parte degli Assessorati
a iniziative che nascono e continuano sul nostro territorio.
Da parte nostra vi è la massima disponibilità nel promuovere e
supportare con tutti gli strumenti a disposizione tali
manifestazioni.
Nel caso invece di Arnad, l'Assessorato all'agricoltura e
risorse naturali ha da sempre collaborato in tutta l'attività
dell'allestimento, ma la decisione finale e la governance degli
eventi di questo tipo non può che nascere dal territorio e vederlo
coinvolto in prima persona.
Sicuramente i due anni di pandemia hanno influito molto non solo
sulla possibilità di programmare e organizzare eventi di questa
portata, ma anche su alcune incombenze normative che si sono
aggiunte; l'abbiamo visto anche, ad esempio, con le Batailles de
Reines, penso ai numerosi protocolli e ai cambiamenti che sono
stati portati in questi anni. Non si torna più indietro per certi
versi. Certamente tutto ciò non ha aiutato.
La pandemia e anche un momento di profonda crisi sociale ed
economica hanno sicuramente influito sul tessuto sociale delle
nostre comunità e sul mondo del volontariato.
Tornando quindi alla storica festa del lardo, il Comitato Lo
Doil - lo ha ricordato anche lei - è in fase di riorganizzazione e,
sentito anche in questi giorni, sono in atto ancora delle ultime
valutazioni, tenendo conto appunto della collaborazione confermata
da parte delle nostre strutture dei vari Assessorati e
dell'Amministrazione comunale con la quale abbiamo interloquito;
però capisco bene il momento della ripartenza, di ripartire... è
una festa che ci aveva abituato - e che conosciamo bene - a certi
numeri, a un'assoluta qualità dell'evento e quindi ovviamente le
riserve in atto sono più che giustificate.
Presidente -
Per replica, consigliere Brunod.
Brunod (LEGA VDA) -
Lei ha fatto tutta una
panoramica sul sostegno per quanto riguarda i contributi per le
manifestazioni; qui si trattava un po' di un tema diverso, nel
senso che noi volevamo porre l'attenzione più che sul suo
Assessorato sull'Assessorato dell'assessore Guichardaz, come parte
turistica, perché stiamo parlando non della festa di Arnad, la
sagra del lardo di Arnad è una festa della Valle d'Aosta. Stiamo
parlando di più di 50 mila persone, quindi tutti siamo ben
coscienti che avere o non avere una manifestazione del genere ha il
suo peso a livello turistico durante una stagione estiva perché
comunque, come abbiamo detto, porta dei benefici non solamente su
quel Comune ma per tutta l'area della Bassa Valle e direi tutta la
Valle d'Aosta, perché l'affluenza che vi è durante una settimana di
festa ha sicuramente il suo impatto.
Quindi credo che sia molto importante avere delle interlocuzioni
e cercare di fare degli sforzi congiunti anche se, come ha detto
lei, ovviamente la base deve venire dal volontariato e dalle
persone che sono presenti sul territorio, ma in sinergia con
l'Amministrazione regionale e con tutta un'altra serie di persone,
di associazioni e quant'altro per riuscire, in ogni caso, a mettere
in piedi un evento che ha la sua importanza per la stagione
turistica estiva, per il suo indotto.
Tutte e due le manifestazioni sono molto importanti, una più
nell'Alta Valle al confine con la Svizzera.
Per precisare, io prima avevo citato i due prodotti tipici DOP
non per fare confusione tra le due sagre, ma per rimarcare
l'importanza che hanno questi prodotti per la nostra regione.
Un'altra puntualizzazione che volevamo fare - e che si collega
al fatto di aver fatto questa iniziativa - è che, sempre parlando
di sito turistico della nostra regione, cioè Lovevda, abbiamo
notato che si parla si delle sagre, quindi l'esistenza di queste
sagre ha la sua importanza, ma poi, quando si va a vedere la
calendarizzazione, si trovano tutta una serie di manifestazioni e
vengono proprio a mancare quelle che lei prima mi ha citato, quindi
siamo contenti delle due sagre del 10 luglio e dei primi di agosto
nella Vallata del Grande. Ci auguriamo che venga al più presto
integrato il sito per la promozione turistica, perché comunque
sappiamo che i turisti guardano queste informazioni e speriamo
vivamente tutti noi, ma tutta la Valle d'Aosta, che ci sia anche la
presenza della sagra del Lardo di Arnad.
