Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1230 del 3 aprile 1985 - Resoconto
OGGETTO N. 1230/VIII - SPOSTAMENTO DELLA PISTA DELL'AEROPORTO
REGIONALE "CORRADO GEX" - (Interrogazione)
PRESIDENTE
: Do lettura dell'interrogazione in oggetto
presentata dal Consigliere Riccarand:
INTERROGAZIONE
AVENDO APPRESO
dagli organi di stampa che, per
realizzare il tratto autostradale Aosta Est - Aosta Ovest, sarebbe
necessario procedere ad uno spostamento della pista dell'Aeroporto
regionale "Corrado Gex";
RILEVATO CHE
tale spostamento comporterebbe oneri
notevoli per l'Amministrazione
e
potrebbe pregiudicare il
potenziamento dell'Aeroporto regionale;
AL FINE
di avere ulteriori informazioni in
materia;
il sottoscritto Consigliere regionale di "Nuova Sinistra
della Valle d'Aosta":
INTERROGA
l'Assessore regionale ai Lavori Pubblici per sapere:
1)
se risulta confermata l'intenzione della Giunta regionale
di procedere ad uno spostamento della pista dell'Aeroporto
regionale "Corrado Gex";
2)
se è già stato redatto un progetto in tale senso, con
quali caratteristiche
e
con quale previsione di
spesa;
3)
quali conseguenze potrà avere sull'auspicato potenziamento
dell'Aeroporto la sottrazione di spazio determinata dalla
costruzione dell'autostrada.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Ci sono tre domande precise da parte del
Consigliere Riccarand sull'aeroporto di Aosta.
La prima è se risulta confermata l'intenzione della Giunta
regionale di procedere ad uno spostamento della pista
dell'aeroporto regionale Corrado Gex. La risposta è affermativa,
perché per il tracciato della costruenda tangenziale occorre
prevedere uno spostamento dell'asse longitudinale della pista
dell'aeroporto di venti metri verso nord. Il fatto che l'autostrada
debba essere posizionata in modo tale da richiedere lo spostamento
dell'aeroporto discende da varie considerazioni che sono state
fatte sulla viabilità della zona industriale adiacente
all'aereo-porto e della viabilità per Pollein. Tutto sommato costa
meno spostare la pista dell'aeroporto che non rifare completamente
la viabilità della zona dell'autoporto, della birreria Henningher e
di tutti gli altri edifici che ci sono in quella zona e
conseguentemente anche la viabilità per Pollein. Si potrebbe
mantenere il ponte, ma occorrerebbe fare degli svincoli sicuramente
più costosi. Queste sono le valutazioni dei tecnici preposti alla
progettazione dell'autostrada.
Con la seconda domanda si chiede se è già stato redatto un
progetto in questo senso, con quali caratteristiche e con quale
previsione di spesa. La Giunta regionale, in data 15 febbraio 1985,
ha dato incarico all'Ing. Vallacqua ed al suo studio per
predisporre progetto di spostamento della pista dell'aero porto di
Aosta. Preciso che in pratica non si tratta di uno spostamento ma
ai un allargamento della pista di 20 metri e di uno spostamento del
suo asse, perché mi pare che per normativa la distanza dell'asse
della pista dall'autostrada, o da qualsivoglia altro ostacolo
posizionato nello stesso punto, debba essere di 75 metri.
All'ultima domanda rispondo che non ci sarà nessuna conseguenza
perché ci sono dei vincoli trasversali rispetto alla pista
dell'aeroporto che sono determinati dall'orografia della zona
stessa. L'ufficio cartografico dell'Assessorato ai Lavori Pubblici
sta completando il rilievo dei piani di ingombro. In pratica
partendo dall'aeroporto e determinati alcuni piani con una certa
apertura rispetto all'orizzontale, si individuano gli ostacoli che
intersecano questi piani. Gli ostacoli posti lateralmente
all'aeroporto non vengono aumentati con la costruzione
dell'autostrada, semplicemente permangono, indipendentemente
dall'autostrada, e sono costituiti da linee elettriche, pali di
illuminazione del cavalcavia di entrata ad Aosta, stabilimento
Deltasider e dagli edifici di corso Ivrea.
Il fatto che l'aeroporto debba esse re spostato per lasciare
spazio all'autostrada non comporta danni alla sua funzionalità
futura.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Ringrazio l'Assessore ai Lavori
Pubblici per la risposta, però debbo osservare che questa scelta
fatta dalla maggioranza di questo Consiglio di costruire una
circonvallazione sud della città di Aosta con caratteristiche
autostradali si rivela, man mano che passano i tempi e che si
affrontano i problemi concreti, una scelta che comporta dei
vincoli, delle difficoltà e delle servitù non indifferenti sul
territorio della città di Aosta e dei Comuni confinanti.
In questo caso la scelta di fare passare l'autostrada in parte
all'interno dell'attuale aeroporto regionale, e quindi erodendo
circa 20-30 metri dello spazio attuale dell'aeroporto, costituisce
sicuramente un ulteriore sacrificio per la funzionalità ed il
potenziamento dell'aeroporto, che è già in uno spazio notevolmente
ristretto e si ridurrà ulteriormente. E' auspicabile che, nel
momento in cui si procederà ad una restrizione della larghezza
dell'aeroporto, quanto meno si provveda ad utilizzare quegli spazi
che sono a disposizione delle due testate e quindi ad allungare la
pista.
Sicuramente rispetto ad un possibile potenziamento
dell'aeroporto regionale, la cui utilizzazione mi pare sia in
aumento al punto da diventare interessante anche sotto l'aspetto
turistico ed economico, questa scelta non avrà ripercussioni
positive. Mi pare che il discorso sia di tipo finanziario:
l'Assessore ha detto che costa meno spostare la pista piuttosto che
rivedere tutta la viabilità della zona.
Forse sarebbe stato opportuno fare un ragionamento non solo in
termini strettamente economici e finanziari, ma anche valutando se
in Valle d'Aosta si vuole dare al trasporto aereo un valore molto
più significativo di quello finora dato. Sicuramente l'aeroporto è
una struttura che può avere un suo valore e questa scelta rischia
di pregiudicare il suo potenziamento e la sua funzionalità.
Noi, mantenendo le nostre critiche circa il tipo di scelta che è
stata fatta, osserviamo che con una circonvallazione a carreggiata
unica, senza caratteristiche autostradali, si sarebbero evitati
questi inconvenienti.
Noi siamo molto preoccupati per le conseguenze negative che
questo tipo di costruzione avrà sul potenziamento e sulla
funzionalità dell'aeroporto regionale.
