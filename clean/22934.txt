Classificazione
FINANZA REGIONALE E LOCALE



Oggetto del Consiglio n. 2292 del 22 novembre 2006 - Resoconto
OGGETTO N. 2292/XII - Integrazioni del Fondo di rotazione per
imprese e consorzi industriali. (Interrogazione)
Interrogazione
Vista la D.G. 3055/06, avente per oggetto "Autorizzazione ai
sensi dell'art. 3 della L.R. 1/2001, a Finaosta S.p.a. a trasferire
la somma di euro duemilioni/00 al Fondo di rotazione per
l'industria di cui alla L.R. 6/2003, prelevando la stessa dai Fondi
di Rotazione per l'Artigianato di cui alle LL. RR. 101/82 e
22/98";
Considerato che nella suddetta delibera si richiama la
necessità di integrare il Fondo di rotazione per le imprese ed i
consorzi industriali a discapito di quelli per le piccole imprese e
l'artigianato e che tali trasferimenti si presume corrispondano a
linee di intervento di natura urgente nel settore;
i sottoscritti Consiglieri regionali
Interrogano
l'Assessore competente per sapere:
1) quali siano le concrete operazioni di immediata
realizzazione previste a fronte di questi trasferimenti di spesa o
se essi costituiscano normali avvicendamenti di bilancio senza
alcun sensibile riscontro di effetti sui settori
interessati;
2) quali siano stati, a giudizio della Giunta e per il
corrente anno, i più significativi provvedimenti in favore
dell'industria e, dall'altro lato, verso le piccole imprese e
l'artigianato.
F.to: Bortot - Venturella
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Il trasferimento di risorse finanziarie
dal fondo di rotazione di cui alle leggi regionali n. 101/1982 e n.
22/1998, peraltro abrogate a far data dall'esercizio 2004, al Fondo
di rotazione per l'industria di cui alla legge regionale n. 6/2003,
disposto dalla Giunta regionale con deliberazione n. 3055/2006,
corrisponde semplicemente all'esigenza di assicurare copertura
finanziaria alle domande di finanziamento agevolate pervenute nei
mesi scorsi da parte di imprese industriali. Tale provvedimento non
ha quindi motivazioni strutturali, ma intende esclusivamente porre
rimedio ad una situazione contingente di carenza di fondi in un
determinato settore di intervento.
È opportuno premettere che gli interventi più significativi
promossi dal Governo regionale nel corrente anno non hanno fatto
distinzioni fra imprese industriali o artigiane, ma hanno
interessato contemporaneamente tali comparti, senza alcuna
differenziazione. A seguito di notifica della Commissione europea,
è stata approvata la legge regionale n. 10/2006 recante:
"Modificazioni alla legge regionale 31 marzo 2003 n. 6, interventi
regionali per lo sviluppo delle imprese industriali ed artigiane".
Per quanto attiene specificatamente agli interventi a sostegno dei
consorzi e delle società consortili, composti sia da aziende
industriali che artigiane, tale provvedimento legislativo prevede
fra le altre cose l'allungamento del periodo di ammortamento dei
mutui contratti da consorzi o società consortili da 15 a 20 anni,
nonché la possibilità, accanto alla concessione di diritti di
superficie su aree di proprietà regionale già prevista
dall'articolo 26 della legge n. 6/2003, di alienare tali aree agli
stessi consorzi, significando in questo la possibilità di tali
consorzi di investire su qualcosa che poi può diventare loro.
Con deliberazione di Giunta n. 1618/2006 sono state apportate
modificazioni alle disposizioni applicative della sopraccitata
legge n. 6/2003: in primo luogo, vista l'erogazione sinora di
numerosi contributi a fondo perduto di modesta entità, con una
limitata incidenza sull'effettivo sviluppo del tessuto produttivo
valdostano, e considerate altresì le esigenze di contenimento,
razionalizzazione e di una migliore programmazione delle risorse di
bilancio regionale nell'ambito delle attività produttive, sono
state introdotte delle varianti relative al settore di attività e
alla tipologia di investimento al fine della concessione dei
contributi in conto capitale previsti dall'articolo 18 della legge
n. 6/2003. In base a tali nuovi requisiti e criteri, sono state
privilegiate le imprese operanti in comparti innovativi, ritenuti
strategici e con forti potenzialità di crescita, nonché le imprese
attive in settori tradizionali, ma con progetti di investimento
innovativi.
Al fine di non penalizzare eccessivamente le piccole imprese,
peraltro è attualmente allo studio, così come ci eravamo impegnati
in Consiglio con un tavolo di concertazione allargato alle
categorie interessate, in collaborazione con le associazioni di
categoria, l'introduzione di ulteriori modifiche alla norma che
permettano di reintrodurre con opportune limitazioni, ma
soprattutto la possibilità di usufruire dei contributi in conto
capitale anche da parte di imprese non in possesso dei requisiti di
cui sopra. Sostanzialmente si è valutato congiuntamente con le
categorie di andare a fare dei ragionamenti anche sugli importi
minimi che permettano di accedere al contributo a fondo perso, nel
senso che si passa da una realtà dei 5.000 euro a un'ipotesi più
solida di un contributo che parte dai 15mila euro, cioè che bisogna
avere almeno un progetto che prevede un investimento di 15mila
euro: questo sembra poco, ma serve a non diluire troppo la capacità
di investimento a fondo perso che la nostra Regione ha.
Si segnala inoltre che, al fine di dotarsi di una specifica
disciplina tendente a supportare le imprese che attraversano una
difficile congiuntura economico-finanziaria, è stato predisposto un
disegno di legge recante interventi regionali a favore delle
imprese in difficoltà. Tale disegno di legge, a seguito
dell'acquisizione dei competenti pareri del Servizio legislativo e
del Dipartimento bilancio, finanze e programmazione, partecipazioni
regionali, nonché la Direzione per i rapporti con l'Europa, è stato
approvato con deliberazione n. 2950/2006 ed è attualmente in corso
la predisposizione della notifica del disegno di legge alla
Commissione europea, in quanto tale provvedimento comporta
l'ipotesi di aiuti di Stato e deve rispettare gli orientamenti
comunitari sugli aiuti di Stato per il salvataggio e la
ristrutturazione di imprese in difficoltà.
Si forniscono infine alcuni dati che illustrano l'impegno
profuso a favore delle imprese artigiane e industriali. Industria,
dati dal 1° gennaio al 31 ottobre 2006: euro 1.801.582, euro
1.806.428, a titolo rispettivamente di contributi in conto capitale
e di finanziamenti a tasso agevolato concessi a 101 e a 6 imprese
industriali a favore sulla legge regionale n. 6/2003, euro 335.695,
a titolo di contributi in conto esercizio concessi a 35 imprese
industriali ai sensi dell'articolo 24 - che sarebbe quello
sull'internazionalizzazione del sistema produttivo - della legge
regionale n. 6/2003, euro 60.786 e euro 27.732 a titolo
rispettivamente di contributi in conto capitale e contributi in
conto esercizio, concessi a 3 e 5 imprese industriali ai sensi
della legge regionale n. 7/2002; articolo 13, investimenti
produttivi, articolo 20 internazionalizzazione del sistema
produttivo, euro 377.168 a titolo di finanziamento a tasso
agevolato concesso a un'impresa industriale ai sensi della legge
regionale n. 7/2004, articolo 13 per gli investimenti produttivi.
Per quel che riguarda l'artigianato, sempre i dati vanno dal 1°
gennaio al 31 ottobre 2006, euro 6.201.616 ed euro 815.058 a titolo
rispettivamente di contributi in conto capitale e di finanziamenti
a tasso agevolato, concessi a 679 imprese e 8 imprese artigiane e a
valere sulla legge regionale n. 6/2003, euro 246.946 a titolo di
contributi in conto esercizio, concessi a 35 imprese artigiane ai
sensi dell'articolo 24 della legge regionale n. 6/2003, euro 18.276
ed euro 5.461 a titolo rispettivamente di contributi in conto
capitale e contributi in conto esercizio, concessi a 4 imprese
artigiane ai sensi della legge regionale 8 giugno 2004, n. 7,
articolo 13, investimenti produttivi, e articolo 20, nuovamente
internazionalizzazione del sistema produttivo. Questa è una
risposta scritta che le fornisco, perché so che lei tiene ad avere
dati precisi.
Il tavolo di concertazione quindi è in corso, abbiamo
individuato, insieme alle categorie artigiane interessate, un
percorso che le soddisfa, vengono sottolineate adesso alcune
esigenze che sono quelle della sburocratizzazione dei tempi, della
riduzione delle garanzie necessarie per poter accedere a questi
contributi, sono state accolte e già valutate insieme a "Finaosta"
che le ha già accolte, le stiamo trasformando al tavolo della
concertazione in norme, che potremo applicare senza andare a
modificare la legge, quindi il contributo a fondo perso sarà
spalmato sui 3 anni e non più solo su 1 anno, sarà raggruppato in
interventi almeno di 15mila euro e non più di 5.000 euro, saranno
abbattute le garanzie fino a 50.000 euro per permettere ai giovani
di accedere senza dover impegnare il papà, la mamma, gli zii, i
cognati ed eventuali porzioni di alloggio qualora ne avessero,
saranno ridotti i tempi burocratici per l'istruzione delle
pratiche. Ritengo che questa prima parte del lavoro, che è già
stata concertata, abbia dato soddisfazione alle parti interessate
al tavolo, quindi la proporremmo a partire da fine anno.
Per quel che riguarda una valutazione ancora più approfondita su
una modernizzazione di una legge già nuova, perché la legge n.
6/2003 è una legge buona, ma che richiede di essere modificata, vi
è l'impegno del tavolo di continuare ad operare per valutare di
introdurre nuove norme più attuali nella legge n. 6/2003.
Presidente
- La parola al Consigliere Bortot.
Bortot (Arc-VA)
- Ho l'impressione che l'Assessore stia
imparando molto bene dall'Assessore Cerise, vi è una
"contaminazione" di cose positive e negative, nel senso che
l'elenco di cose effettuate sono molto precise e attente dal punto
di vista formale; dal punto di vista politico... che erano i dubbi
per i quali ho presentato questa interrogazione, vi è un'inversione
di rotta a 360 gradi. Lei ha detto, quando si è presentato con
questa Giunta - e mi sembra che le dichiarazioni dell'Assessore
Marguerettaz in Commissione dove abbiamo esaminato il bilancio
l'altro giorno vadano nella stessa direzione -: è ora di finirla
con i contributi a pioggia! Mi sembra però dall'elenco che adesso
lei mi ha illustrato che vi sia una retromarcia.
Altra cosa: i tavoli di concertazione quanti sono? Mi risulta
che ci riuniamo in Commissione per discutere alcune cose, le
categorie si presentano e ci dicono: "abbiamo incontrato il
Presidente, l'Assessore, non fateci venire qui a perdere tempo
perché è stato tutto deciso". Non so se il tavolo della
concertazione, per quanto riguarda il settore artigiano e
industriale, è il suo o se lei è stato espropriato, perché gli
indirizzi sui quali noi eravamo e siamo ancora d'accordo all'inizio
del suo mandato mi sembra che siano stati svuotati, nel senso che
vi è stata una ribellione delle categorie a cui tutto sommato fanno
comodo i contributi a pioggia, i finanziamenti agevolati, ma non
per creare sviluppo, ma per creare risorse finanziarie...
(interruzione dell'Assessore La Torre, fuori
microfono)
... ma anche lì non mi sembra vi siano stati spostamenti, ma
avremo occasione di parlarne.
Faccio un esempio: abbiamo votato contro la legge che alienava i
beni e le aree attrezzate della Regione, cosa scopriamo oggi?
Scopriamo che le aree attrezzate sono state acquistate ed
attrezzate con i soldi della Regione, che gli insediamenti
industriali e artigianali sono avvenuti in queste aree in modo
agevolato, che abbiamo promosso una legge che aliena queste aree e
adesso questi artigiani e imprenditori industriali acquistano le
aree di proprietà della Regione con i prestiti e i finanziamenti
della Regione. Ma porca miseria! A questo punto faccio anch'io
l'imprenditore e vedete che qualche utile me lo metto anch'io da
parte! Qui stiamo destinando risorse finanziarie della Regione a
speculazioni fondiarie e finanziarie e non ho sentito che questo
trasferimento di 2 milioni di euro a "Finaosta" abbia prodotto un
solo posto di lavoro!
Facciamo una sospensione: ci ritroviamo al bilancio fra 15
giorni, Assessore, ma ho la netta impressione che vi sia una nuova
inversione di tendenza, che si torni al vecchio, perché non si ha
il coraggio di litigare con queste categorie, nel senso che le
abbiamo abituate ai quattrini facili, ad investimenti sul fondiario
e non per creare occupazione. Dobbiamo fare una riflessione, lei
deve litigare di più all'interno di questo Governo. Vi è
l'Assessore Marguerettaz che adesso è sulle stesse posizioni,
vediamo se trovate qualcun altro, avete anche il nostro appoggio,
ma orientate questi investimenti all'occupazione e non alla
speculazione finanziaria e fondiaria!
Si dà atto che dalle ore 16,28 riassume la Presidenza il
Presidente Perron.
