Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1187 del 14 marzo 1985 - Resoconto
OGGETTO N. 1187/VIII - ESENZIONE DAL PAGAMENTO DEI TICKETS
SANITARI DA PARTE DI CITTADINI AFFETTI DA GRAVI FORME MORBOSE.
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Bajocco:
INTERPELLANZA
L'art. 1 del decreto 23.11.1984 del Ministero della Sanità
stabilisce che i cittadini affetti da alcune gravi forme morbose
(tra le quali le neoplasie, la sclerosi sistematica progressiva, le
psicosi schizofreniche) sono esonerati dal pagamento dei tickets
per i farmaci, compresi nel prontuario terapeutico e correlati a
tali malattie.
Poiché risulta che numerose e spesso incomprensibili lungaggini
burocratiche creino inutili disagi a pazienti già gravemente
colpiti,
i sottoscritti Consiglieri regionali
INTERPELLANO
l'Assessore regionale alla Sanità ed Assistenza Sociale per
sapere:
1) se sono stati dati indirizzi all'Unità Sanitaria per
l'applicazione del Decreto in questione e se non possono essere
introdotte semplificazioni nelle procedure per l'ottenimento
dell'esenzione dei tickets;
2) quali iniziative sono state prese per far conoscere alla
popolazione l'esistenza del suddetto Decreto e le procedure da
seguire per beneficiarne.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nell'anno di grazia 1985 capita
ancora a cittadini della Valle d'Aosta, di trovarsi in situazioni
che possono essere definite di tipo kafkiano.
Voglio raccontare una piccola storia che è realmente successa.
Il 23.11.1984 il Ministro della Sanità decreta che una serie di
ammalati con forme morbose particolarmente gravi sono esentati dal
ticket sui farmaci; tra le malattie esentate ci sono le neoplasie,
cioè i tumori maligni, c'è la sclerosi a placche, c'è la
tubercolosi ed altre malattie molto gravi. Un cittadino che ha un
parente ammalato di una di queste forme morbose, al 10 dicembre,
cioè 17 giorni dopo, si rivolge alla Saub per sapere che cosa deve
fare per non pagare il ticket sui farmaci; gli si risponde che non
si hanno disposizioni. Torna dopo altri dieci giorni e la risposta
è sempre la stessa. Il 24 dicembre finalmente l'Assessorato alla
Sanità manda delle disposizioni all'U.S.L.; il 7 gennaio questo
cittadino, avuta notizia di queste disposizioni, torna alla Saub
per chiedere cosa deve fare per non pagare il ticket su dei
medicinali, fra l'altro molto cari. Ala Saub non hanno ancora
notizie di queste disposizioni date il 24 dicembre. Il 14 gennaio
(sono intanto passati due mesi) finalmente alla Saub sono in grado
di dirgli che per avere diritto all'esenzione dai tickets deve
sottoporre l'ammalato a visite presso un reparto specializzato
dell'ospedale che confermi la diagnosi, non essendo sufficiente la
ricetta del medico. Passa ancora del tempo e finalmente il paziente
viene sottoposto a visita all'ospedale, sennonché la dichiarazione
del medico, invece di essere fatta sul modulo prescritto,è fatta su
un modulo che il medico dell'ospedale aveva a sua disposizione. Il
cittadino si ripresenta alla Saub con questa dichiarazione del
medico che attesta che l'ammalato necessita di certe medicine e là
gli dicono che deve ripetere l'iter perché occorreva un altro
modulo. Al che quel cittadino invia un esposto al Procuratore della
Repubblica e riprende la prassi per riottenere nuovamente dal
medico la visita e per avere la dichiarazione sul modulo
prefissato. Finalmente a quattro mesi dall'emissione del decreto
ottiene un bollo su quel modulo che lo esenta dal ticket.
Siccome qui si parla di malattie molto gravi, di cure che sono
costose, vogliamo sapere con questa interpellanza se non è
possibile semplificare queste procedure burocratiche che creano
disagi effettivi a persone che si trovano in condizioni molto
difficili. Inoltre, siccome l'elenco delle malattie esentate dal
pagamento del ticket è abbastanza lungo e non tutti i cittadini ne
sono a conoscenza, vorremmo sapere se l'Assessorato intende
prendere qualche iniziativa per fare sapere a persone che si
trovano in queste condizioni che hanno la possibilità, seguendo
questo iter faticosissimo, di essere esentati dal pagamento dei
tickets.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Come diceva già il Consigliere Mafrica,
il 24 dicembre l'Assessorato ha dato disposizione per
l'applicazione del decreto ministeriale del 23.11.1984. Purtroppo
dobbiamo dire che sono successi anche dei disguidi all'U.S.L. al
momento dell'applicazione.
La procedura scelta ed indicata dall'Assessorato mi sembra che
sia la più semplice, anche perché bisogna tener conto di quanto
stabilisce il decreto ministeriale, che dice all'art. 2: "Nelle
strutture mediche universitarie e ospedaliere, nelle strutture
pubbliche competenti per i diversi tipi di patologie individuate
nella regione sono stabilite per ogni singolo paziente la diagnosi,
indirizzi terapeutici..." Quindi parla di strutture pubbliche e non
di medici curanti. E questo è il primo controllo, l'individuazione
del paziente.
La seconda disposizione è sul documento certificativi
dell'esenzione, e l'U.S.L., avendo questo certificato dal
dipendente dell'unità operativa che è interessata, deve fare una
dichiarazione che poi questo paziente deve presentare al medico
curante perché lo scriva sul ricettario, in modo da essere esente
da ticket. Se per caso qualcuno ha delle procedure più semplici per
cui si possa anche controllare quello che si fa, disponibili ad
accettarle.
Per quanto concerne la questione della conoscenza, l'Assessorato
ha inviato per conoscenza a tutti i responsabili dei distretti
sanitari ed a tutte le assistenti sociali, che sono quelle che
operando sul territorio conoscono tutti coloro che rientrano in
questi casi e che possono usufruire dell'esenzione dal ticket. Se
si ritiene opportuno, penso che si potrebbero fare anche dei
manifesti, ma avendo informato tutti i medici specialisti indicati
dal decreto ministeriale, i quali possono avvertire il paziente di
questa possibilità quanto l'ammalato si presenta o all'ospedale o
negli ambulatori specializzati, tutti i responsabili dei distretti
e quelli che operano sul territorio, credo che quello che si poteva
fare a livello di informazione sia stato fatto. Siamo disponibili
ad accettare consigli sia sulla semplificazione delle procedure,
sia sul fatto di pubblicizzare meglio la questione.
Questo per quanto concerne la farmaceutica; per l'esenzione del
ticket sulle analisi di laboratorio, c'è già una delibera di
Giunta, come già divulgato dai giornali, sempre per venire incontro
e ai cittadini e nello stesso tempo per accelerare e migliorare
quello che può essere il servizio da dare alla popolazione.
L'esenzione del ticket sui farmaci penso non sia possibile per
il momento, in quanto la spesa sarebbe troppo alta; comunque il
primo passo in questo senso, cioè l'esenzione dal ticket per le
analisi, sta facendo il suo iter.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che uno sforzo, anche magari di
fantasia, per individuare delle procedure più semplici potrebbe
essere fatto. Non credo che sia competenza particolare del
Consigliere suggerire queste procedure, ma a mio giudizio
interpretando in modo estensivo l'art. 2 dove si parla di strutture
pubbliche, probabilmente in Valle d'Aosta con qualche disposizione
da poter studiare in Consiglio si potrebbe cercare di semplificare,
perché teniamo presente che qui ci sono persone che in tre mesi
rischiano di morire se le cose non sono accelerate.
Quindi credo che nella Commissione Sanità, con i tecnici
competenti, questo problema possa essere approfondito per lo studio
di procedure più semplici.
In quanto a notizie da fornire ai cittadini, l'Assessore ha
detto di aver dato notizia alle Saub, alle assistenti sociali, però
qui ci sono anche forme morbose, molto diffuse, per esempio
l'ipertensione grave, l'artrite reumatoide, che riguardano persone
che difficilmente di propria iniziativa sono in contatto con
l'assistente sociale o pensano di aver diritto a questa
agevolazione. Quindi se si fanno dei manifesti da apporre in locali
che possono essere frequentati da questi pazienti la cosa può
essere utile.
Lo scopo dell'interpellanza è proprio quello di porre il
problema per invitare a sollecitare delle soluzioni, perché è
proprio la struttura sanitaria nel suo complesso che si presenta al
cittadino come qualcosa di incomprensibile, di ostile, mentre in
casi particolarmente gravi dovrebbe essere ancora più vicina al
cittadino ed interessata ai suoi problemi.
