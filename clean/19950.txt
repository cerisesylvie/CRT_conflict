Classificazione
ISTRUZIONE PUBBLICA
Istituzioni scolastiche


Resoconto integrale del dibattito dell'aula
Oggetto del Consiglio n. 3131 del 2 aprile 2003 - Resoconto
OGGETTO N. 3131/XI Soluzioni per eliminare situazioni di disagio
nell'I.P.R.A. di Châtillon. (Interpellanza)
Interpellanza Venuti a conoscenza dei numerosi disagi che devono
affrontare gli studenti dell'I.P.R.A. di Châtillon;
Rilevato come, in particolare, essendo alloggiati in due luoghi
diversi - destinati a diventare 3 dal prossimo anno - e lontani
dalla sede scolastica, gli studenti debbano rimanere dal mattino
fino a tarda sera presso la palazzina che ospita i corsi;
Rilevato altresì come gli spazi ricreativi, già scarsi
attualmente, siano destinati a ridursi ulteriormente con l'aumento
delle classi scolastiche;
Considerato che gli spazi attualmente a disposizione non sono
sufficienti nemmeno per l'espletamento delle lezioni pratiche e che
sono in corso dei lavori presso una palazzina a fianco
dell'esistente per eliminare questo inconveniente;
Appreso inoltre che il Piano dell'offerta formativa della scuola
prevede tre opportunità di specializzazione (cucina, sala,
reception) ma che, a causa delle scarse adesioni, si prevederebbe
di abrogare i corsi per la reception;
Venuti a conoscenza che l'Amministrazione regionale avrebbe
preso una serie di impegni per far fronte a tutte queste
problematiche;
Evidenziato come, per il chiaro disagio a cui sono sottoposti
gli studenti, tali problemi vadano risolti con estrema
celerità;
i sottoscritti Consiglieri regionali
Interpellano
l'Assessore competente per saper con quali modi e tempi si pensa
di dare soluzione a tutte le problematiche concernenti l'I.P.R.A.
di Châtillon.
F.to: Marguerettaz - La Torre - Comé
Presidente
La parola al Consigliere Marguerettaz.
Marguerettaz (SA)
Questa interpellanza è stata depositata
dopo numerose sollecitazioni da parte delle famiglie di questi
studenti, che frequentano l'IPRA di Châtillon. Non so se tutti i
colleghi sono a conoscenza del tipo di vita che fanno questi
ragazzi: essi vengono prelevati dai loro alloggi, che sono
dislocati attualmente in due zone diverse di Châtillon - perché
parte di essi dormono presso "l'Istituto Gervasone" e un'altra
parte presso la Scuola alberghiera -, molto presto al mattino con
dei pullman e vengono trasportati verso quella che è la palazzina
dove si tengono i corsi scolastici dell'istituto. Passano quasi
l'intera giornata in questa palazzina, se non con una breve sosta
per la pausa della ristorazione che li costringe a spostarsi verso
la mensa della "Tecdis"; dopodiché, si trovano a vivere anche i
momenti di ricreazione in spazi insufficienti. Spazi che, con
l'aumentare delle classi - perché sappiamo che l'Istituto
alberghiero è in funzione da solo due anni - sono destinati a
diventare sempre più ridotti, perché quelli attualmente liberi
saranno destinati alle nuove aule per le classi successive. Questi
ragazzi vengono riprelevati dall'istituto alla sera, molto tardi, e
riportati nelle due sedi che rappresentano la possibilità di
alloggiare.
Un inciso, prima di affrontare un altro problema. Parte di
questi ragazzi, dicevo, alloggiano presso la "Scuola alberghiera" e
credo che, a due o tre anni dall'istituzione dell'IPRA, sia bene
sottolineare, da una parte, la validità e, dall'altra, la
differenza che esiste fra la tradizionale "Scuola alberghiera" e
l'IPRA. Credo che le due realtà vadano tenute in eguale
considerazione perché rappresentano due opportunità diverse per i
ragazzi. Direi che, soprattutto alla luce della "riforma Moratti",
sono due opportunità che, da una parte, possono offrire una valida
formazione professionale ad un certo numero di ragazzi che optano
per questa scelta; dall'altra, una prosecuzione degli studi a
livello universitario. Credo quindi sia bene che una di queste due
realtà non venga danneggiata dalla presenza dell'altra, essendo due
realtà così distinte. In questo senso, credo che il fatto stesso
che i ragazzi dell'IPRA debbano alloggiare forzatamente negli spazi
della "Scuola alberghiera" sia, già di per sé, un dato che non
conforta.
Un'altra questione che è posta nell'interpellanza si riferisce a
questa notizia - di cui chiediamo conferma o meno all'Assessore -,
secondo la quale sembrerebbe che, per il prossimo anno, l'istituto
voglia togliere dai corsi di specializzazione quello relativo alla
reception. L'istituto ha tre specializzazioni: sala, cucina,
reception, ed è il POF - Piano offerta formativa - dell'istituto
stesso ad offrire questa opportunità. Se questa notizia fosse vera,
cioè che si pensa di non effettuare il corso di reception perché le
adesioni non sono così elevate, credo che il Consiglio di
amministrazione dovrebbe porsi la questione se un segnale di questo
genere va nella direzione della serietà di un istituto. Abbiamo
magnificato per diverso tempo il POF, in quanto dà alle famiglie la
possibilità di scegliere una scuola anziché un'altra, proprio in
base all'offerta che ogni singola scuola fa; se poi questa offerta
viene disattesa nei fatti, credo che vi sia qualcosa che non va! È
evidente che l'IPRA di Châtillon patisce una lunga serie di
inconvenienti, i quali però ricadono sulle spalle degli studenti e
delle loro famiglie. Mi è stato raccontato di ragazzi stanchi e
stressati alla fine di queste giornate, non faccio fatica a
crederlo! Abbiamo saputo che c'è stato un incontro fra le famiglie,
il Consiglio di amministrazione e l'Amministrazione regionale, e
che quest'ultima si sarebbe presa tutta una serie di impegni per
far fronte a tali problematiche. Va da sé che tutte queste
problematiche, proprio per l'estremo disagio a cui sono sottoposti
questi ragazzi, vadano risolte in tempi ultraceleri ed è per questo
che vorremmo il conforto da parte della Giunta in questo senso.
Vale a dire: vorremmo conoscere quali iniziative si intendono
mettere in atto per risolvere queste problematiche, ma soprattutto
se si è coscienti e cosa si vuole fare, per far sì che i tempi di
risoluzione siano i più rapidi.
Presidente
La parola all'Assessore all'istruzione e
cultura, Pastoret.
Pastoret (UV)
Questa interpellanza si compone di un certo
numero di premesse e di una domanda finale; pertanto, prima di
rispondere alla domanda finale, intendo fare alcune precisazioni
preliminari rispetto all'argomento, anche perché il Consigliere
Marguerettaz ha evidenziato alcune questioni nel corso della sua
illustrazione.
Vorrei intanto dire che non c'è ragione oggi di stupirsi di
presunti ritardi che, peraltro, tali non sono, perché si sapeva
bene fin dall'inizio che i corsi sarebbero stati avviati senza
l'iniziale disponibilità delle Palazzine "ex Montefibre"
individuate per destinazione scolastica, poiché esse avrebbero
dovuto essere completate, così come si sapeva che i tempi di
realizzazione non erano diversi da quelli verificati, salvo un
problema effettivo rispetto ai tempi di consegna della palazzina n.
2 che ha portato delle variazioni nell'arco temporale di alcuni
mesi e non di più.
Vorrei anche ricordare che la legge che ha consentito di partire
con i nuovi corsi di un istituto legalmente riconosciuto è della
fine 2000 e i corsi sono iniziati nell'anno scolastico 2001-2002,
così come va ricordato che per consentire l'attivazione di tali
corsi erano state previste nel bilancio 2001 le necessarie
dotazioni finanziarie, dotazioni che in quell'esercizio, come nel
corso del 2002, sono state irrobustite da successive variazioni di
bilancio. Ho ricordato tutti questi provvedimenti votati dai
colleghi di maggioranza, soprattutto per quanto riguarda il
bilancio si trattava di una maggioranza ampia, alla quale si erano
iscritti anche gli "Autonomisti" - quindi il collega Marguerettaz -
che poi sarebbero diventati "Stella Alpina". Ritengo - ma mi posso
sbagliare - che all'epoca essi fossero al corrente dei tempi e dei
problemi che si sarebbero dovuti affrontare nei primi anni del
funzionamento dell'IPRA. Io lo ero certamente e la scelta da parte
dell'Assessorato al turismo di partire con questi corsi fu
condivisa da tutta la Giunta, sulla base di un bilancio approvato
da tutta la maggioranza, che prevedeva il funzionamento del primo
anno dell'istituto, facendo partire i corsi nel settembre 2001.
Già da allora, a proposito di alloggi, era previsto
l'alloggiamento degli studenti dell'IPRA presso "l'Ecole
Hôtelière", come già si sapeva che poi questi studenti avrebbero
dovuto frequentare i corsi presso le Palazzine "Montefibre", ma
come già da allora si sapeva che per l'organizzazione su cinque
anni di questi corsi non erano al momento disponibili le strutture
convittuali. I tempi, i ruoli e le eventuali difficoltà iniziali
erano quindi chiari, come lo sono oggi; si può dire che oggi lo
sono maggiormente, perché vi sono state delle fasi di passaggio che
si sono dovute negoziare e si è operato a partire dal 2001 con una
stretta collaborazione fra gli Assessorati all'istruzione e cultura
e al turismo per organizzare tutto al meglio.
Vorrei però riprendere alcuni punti che sono stati citati nelle
premesse dell'interpellanza per cercare di dare delle risposte a
tali questioni. Si parla di disagi di studenti che sono alloggiati
in due luoghi diversi e che dovrebbero diventare tre dal prossimo
anno, studenti che sarebbero lontani dalla sede scolastica, e si
dice che vi sarebbero problemi perché gli studenti devono rimanere
dal mattino fino a tarda sera presso la palazzina che ospita i
corsi. Questo è tutto vero, in attesa della costruzione di una
struttura atta a garantire l'alloggio e gli spazi ricreativi per
circa 250 studenti dell'IPRA, come da richiesta che è stata
avanzata dall'Assessorato alla cultura, da quello al turismo,
recentemente dall'Assessorato ai lavori pubblici; si deve però
tener presente che gli studenti usufruiscono di convitti situati
nelle immediate vicinanze della scuola: sia "l'Istituto Gervasone",
sia "l'Ecole Hôtelière", che già è stata usata nel corso del primo
anno, non sono lontani, così come il collegio "Don Bosco", che è a
circa 400 metri di distanza rispetto alle Palazzine "ex
Montefibre".
Al fine di evitare il più possibile un eventuale disagio, è
stato messo a disposizione dallo stesso IPRA un mezzo di trasporto,
un pullman non di linea, ma un pullman apposito per tutti gli
spostamenti riguardanti gli studenti, compresi anche quelli
necessari per le attività culturali e ricreative. La permanenza
degli studenti a scuola fino a una certa ora e in questo caso fino
alle 21,30, è elemento caratterizzante dell'IPRA e sarà prevista
anche in presenza di strutture in loco, perché questa permanenza di
gruppo e collettiva è dovuta alla volontà di permettere, oltre alle
molte e varie attività ricreative organizzate, anche e soprattutto
lo studio individuale controllato dagli istitutori. Sono anche
previsti momenti di svago, perché se è vero che c'è una dispersione
geografica dei luoghi, durante il pomeriggio e la sera sono pure
intraprese attività ricreative che in presenza di certi spazi
dovrebbero essere svolte altrove.
Ne segnalo alcune: esiste un gruppo sportivo di pallavolo e
calcio a cinque, che attualmente esercita queste attività presso la
palestra in località "Panorama"; attività sportive e ricreative
ulteriori sono esercitate presso la palestra dell'istituto "Don
Bosco", in tutta prossimità; la frequentazione della piscina di
Saint-Vincent è organizzata per gli alunni; è utilizzata
assiduamente la Biblioteca comprensoriale di Châtillon; vi sono poi
attività che sono relative all'elaborazione del giornalino di
istituto, a tornei interni di ping-pong, di calcetto, di scacchi e
visioni di film.
Gli spostamenti ai quali sono assoggettati i ragazzi sono sempre
fatti, anche nel caso di queste attività, su pulmini a servizio
della struttura; qui va sottolineato che gli studenti di altri
istituti non a regime convittuale non godono assolutamente delle
suddette attività ricreative: questo, sia a livello scolastico, sia
a livello individuale e considero che questa sia una caratteristica
positiva di tale struttura. Vorrei anche sottolineare a tale
proposito che le famiglie contribuiscono poi in minima parte nelle
spese per la frequenza della scuola; infatti la retta convittuale,
i libri, buona parte delle divise, sono gratuite. Pertanto, anche
dal punto di vista del disagio economico, non vi sarebbe ragione di
porre lamentazioni per la frequenza alla scuola, perché va poi
ricordato - ma lo ha già fatto il collega Marguerettaz - che si
tratta di un istituto legalmente riconosciuto e quindi con una
natura diversa dalle scuole pubbliche nel senso stretto del
termine.
"Rilevato altresì… "
- si
dice nell'interpellanza -
"… come
gli spazi ricreativi, già scarsi attualmente, siano destinati a
ridursi ulteriormente con l'aumento delle classi scolastiche;
considerato che gli spazi attualmente a disposizione non sono
sufficienti nemmeno per l'espletamento delle lezioni pratiche e che
sono in corso dei lavori presso una palazzina a fianco
dell'esistente per eliminare questo
inconveniente;…"
… a questo riguardo vanno precisate
alcune cose.
La riduzione degli spazi ricreativi con l'aumento delle nuove
classi sarà affrontata grazie all'installazione di una
tensio-struttura negli spazi adiacenti all'istituto, in attesa
della costruzione della struttura atta a garantire gli alloggi e
gli spazi ricreativi per circa 250 studenti. Ciò è stato deciso in
data 28 febbraio in occasione di un sopralluogo congiunto che ho
condotto con l'Assessore Vallet, con i collaboratori degli
Assessorati all'istruzione, al turismo, alle opere pubbliche. Le
lezioni pratiche vengono effettuate attualmente presso la mensa
della società "Tecdis" che l'ha messa a disposizione dell'IPRA, e
la recente visita ispettiva che peraltro c'è stata - non da parte
dell'Assessorato, in quanto c'è una visita ispettiva esterna che
viene effettuata - ha confermato la validità di questa soluzione.
Sempre in questo locale vi si consumano i pasti e, anche qui,
vorrei ricordare che la distanza in linea d'aria fra la palazzina
che ospita la scuola e la mensa della "Tecdis" credo sia di 100
metri; dal punto di vista pratico, a piedi, credo che ce ne
vogliano 300, esagerando, per raggiungere la mensa della
"Tecdis".
Va comunque precisato che entro giugno diventerà operativa la
Palazzina 3, con i laboratori, il corpo centrale con sala
polifunzionale, sala da pranzo, bar, reception, e che i lavori che
vi si svolgono sono quelli programmati già dall'inizio
dell'attività dell'IPRA; non si tratta quindi di un rimedio
tardivo, ma della conclusione di un intervento programmato e
finalizzato al funzionamento della scuola. Vi sono stati dei
ritardi di alcuni mesi legati alla diversità delle tipologie delle
strumentazioni da installare; i colleghi che avranno modo di
visitare la struttura dove si svolgeranno le esercitazioni
pratiche, potranno vedere come l'alta concentrazione di elementi
tecnologici di esercitazione, da un lato, e di controllo
computerizzato, dall'altro, abbiano richiesto degli adattamenti
necessari e non sempre programmabili al momento in cui si definiva
l'intervento dal punto di vista progettuale.
È stato poi citato il Piano dell'offerta formativa della scuola
che prevede tre opportunità di specializzazione: cucina, sala,
reception, e si dice che, a causa delle scarse adesioni, si
prevederebbe di abrogare i corsi per la reception. Non è proprio
così; va precisato che il Piano dell'offerta formativa dell'IPRA
attualmente prevede un percorso quinquennale per l'ottenimento del
diploma di stato di tecnico dei servizi per la ristorazione. Tale
titolo di studio può essere conseguito dagli alunni che saranno in
possesso del diploma di qualifica, quindi di tre anni, di operatore
dei servizi di laboratorio, cucina e sala, mentre, per gli alunni
che ottengono il diploma di qualifica di operatore dei servizi di
ricevimento, è necessario istituire presso l'istituto un ulteriore
indirizzo di quarto e quinto anno post-qualifica: questo per
conseguire il diploma di stato di tecnico dei servizi turistici.
Attualmente gli alunni che hanno scelto per l'anno scolastico
2003-2004 di frequentare il terzo anno di qualifica di operatore
dei servizi di ricevimento sono quattro, un numero che non consente
l'attivazione dell'indirizzo specifico in questione. Però questo
non significa che tale indirizzo viene abrogato o non viene
previsto; tale indirizzo sarà attivato compatibilmente con il
numero delle adesioni perché, se in un anno si iscriverà un certo
numero di ragazzi, certamente in numero superiore a quattro, che
intende ottenere la qualifica di operatore dei servizi di
ricevimento, questo sarà attivato. Va fatto presente che dei
quattro alunni che avevano inizialmente optato per l'indirizzo di
operatore dei servizi di ricevimento, tre hanno poi optato per
seguire i corsi degli altri due indirizzi presenti nell'istituto.
Solo un alunno si è poi trovato nella condizione di rinunciare,
dichiarando che per il prossimo anno scolastico intende trasferirsi
presso l'ISIP di Aosta, indirizzo turistico.
Posto che, con il prossimo anno scolastico, le aule e i
laboratori saranno completamente terminati, arredati e funzionanti,
e che gli spazi per le attività ricreative e sportive saranno
assicurati da una tensio-struttura, rimane da dare risposta per
quanto concerne la realizzazione del convitto. Qui sono state fatte
varie valutazioni; abbiamo eseguito congiuntamente ai colleghi
degli altri assessorati un sopralluogo in data 28 febbraio, e
l'Assessorato ai lavori pubblici sta intraprendendo tutte le azioni
necessarie per la progettazione e realizzazione dell'annesso
convitto nei tempi più rapidi possibili, compatibilmente con il
rispetto delle procedure amministrative legate a tale tipo di
intervento.
Nel frattempo, mi sia consentito sottolineare come sia forse
esagerato parlare di "disagio", tenuto conto che attualmente gli
allievi sono accolti e ospitati presso due strutture di elevata
qualità: "l'Istituto Gervasone" e "l'Ecole Hôtelière", e sono
ospitati per dormire, non per svolgervi attività scolastiche e
ricreative, che sono - come è stato ricordato prima - assicurate e
svolte nel corso della giornata. Ricordo ancora che gli spostamenti
sono fatti con appositi accompagnatori su un autobus privato e che
viene assicurata l'assistenza notturna con la presenza di
educatori. Mi sembra di poter dire che questo non rappresenta in
modo assoluto un disagio, anche se la presenza di un convitto in
loco migliorerà la situazione, così come non ritengo possa essere
considerata disagevole la sede dell'Istituto "Don Bosco", situata
nelle immediate vicinanze, la quale, per propria natura, accoglie
ed ospita allievi con una professionalità e un livello qualitativo
che credo il collega Marguerettaz conosca altrettanto bene, come
me, e che non penso voglia mettere in discussione. Spero di aver
fornito i chiarimenti richiesti dai quesiti posti
dall'interpellanza.
Presidente
La parola al Consigliere Marguerettaz.
Marguerettaz (SA)
Assessore, come al solito le sue
risposte sono molto complete ed articolate. Vorrei fare alcune
osservazioni su ciò che ha detto. Devo dire che in un primo tempo
mi sono preoccupato, perché temevo che il suo sminuire la
situazione di disagio, che invece mi sembrava di aver evidenziato,
portasse ad un allungamento dei tempi per risolvere questi
"problemini", secondo la sua visione, e questi "grossi disagi",
secondo la mia. Le dico subito che sono felice che così non mi
sembra sia, perché lei stesso, in conclusione, a proposito della
necessità di dare un'unica sede alloggiativa a questi 250 studenti,
diceva che si procederà nei tempi più celeri permessi
dall'Amministrazione. Accolgo quindi favorevolmente questo tipo di
risposta, così come accolgo altrettanto favorevolmente il fatto
che, a partire dal prossimo anno scolastico, gli studenti avranno
in dotazione una tensio-struttura per svolgere le loro attività
ricreative.
Anche l'Amministrazione, quindi, anche lei, Assessore, avete
giudicato insufficienti gli spazi attuali, altrimenti non vi
sarebbe stata necessità di andare in questa direzione. Ripeto, al
di là delle sue valutazioni, che non condivido; ne condivido però
la sostanza e mi auguro che davvero il lavoro da parte della Giunta
e degli uffici sia svolto tenendo in considerazione il disagio di
queste famiglie. Un disagio che non mi sono inventato, Assessore,
ma, come lei ben sa per esserne stato coinvolto direttamente, è
avvertito davvero dalle famiglie degli studenti, altrimenti tutte
queste problematiche non si sarebbero poste!
Due o tre piccoli appunti conclusivi e riflessivi. È vero che
gli "Autonomisti" hanno votato a suo tempo un bilancio, in cui
erano previsti fondi per andare nella direzione della
ristrutturazione della palazzina e quant'altro, ma è altrettanto
vero che gli "Autonomisti" non hanno potuto condividere la scelta
di dare inizio ai corsi scolastici poco tempo dopo l'approvazione
della legge; questa è stata un'assunzione di responsabilità da
parte della Giunta, non del Consiglio regionale, il quale si è
limitato ad approvare la legge istitutiva, quindi è giusto che la
Giunta si assuma la responsabilità di aver fatto questa scelta, ma
se l'assuma fino in fondo!
Lei giustamente dice: Marguerettaz e colleghi dicono che è
disagevole la permanenza lungo tutto il corso della giornata presso
questa struttura, ma questa è una caratteristica fondamentale
dell'istituto. È vero, infatti la "Scuola alberghiera" ha questa
impostazione, però lei dovrebbe capire che un conto è risiedere
lungo tutto il corso della giornata nello stesso luogo dove si
svolgono i corsi, dove si possono frequentare i laboratori, dove
c'è la possibilità di mangiare, di riposarsi, di cambiarsi, di
mettersi due minuti stesi su una branda, tutte opportunità che oggi
questi ragazzi non hanno! È vero che c'è il pulmino concesso dal
Consiglio di amministrazione che li "scarrozza" gratuitamente, però
se un ragazzo non sta bene, lei capisce subito il disagio che in
questo caso il ragazzo subisce.
Un'ultima osservazione sulla reception. Lei dice che i corsi non
possono essere fatti perché solo quattro studenti avevano fatto
questa richiesta, ma che nulla vieta che, in futuro, vengano
istituiti. Lei ha usato la parola: "compatibilmente con il numero
degli iscritti"; io non lo so, mi auguro di sì, mi auguro davvero
che anche nel POF dell'IPRA si dica quello che lei ha dichiarato in
quest'aula! Spero che le famiglie sappiano in anticipo di poter
chiedere determinati corsi di specializzazione, ma non è detto che
questi corsi vengano svolti, perché verranno appunto svolti
compatibilmente con il numero degli alunni che ne fanno richiesta.
Non so, ripeto, se l'offerta che l'istituto fa nei confronti delle
famiglie sia così chiara; se non lo fosse, sarebbe il caso di porvi
rimedio!
Il fatto che tre su quei quattro studenti che avevano fatto
richiesta di fare i corsi per la reception abbiano cambiato corso,
pur rimanendo all'interno dell'istituto, non è un grande "atout",
nel senso che io credo che la reception, soprattutto nell'ottica di
un turismo alberghiero di una certa qualità, sia una
professionalità altamente qualificante per un servizio turistico.
Il fatto che pochi fra questi studenti abbiano scelto questa
specialità e che poi tre su quattro si accontentino di strade che
non avevano considerato, non è un dato oltremodo indicativo. Non
voglio comunque concludere negativamente; pertanto mi auguro che
lei, Assessore, e la prossima amministrazione, soprattutto per
quanto riguarda la questione degli alloggi, ma anche la questione
della tensio-struttura, ponga mano a queste strutture il più
celermente possibile.
