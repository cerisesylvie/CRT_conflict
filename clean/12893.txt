Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3849 del 22 ottobre 1992 - Resoconto
OGGETTO N. 3849/IX Iniziative per l'utilizzazione dell'ex
casa Gagliardi per finalità di edilizia abitativa.
(Interpellanza)
Presidente
Do lettura dell'interpellanza presentata dal
Consigliere Riccarand, iscritta al punto 25 dell'ordine del
giorno.
Interpellanza L'ex Casa Gagliardi di Via Saint-Martin de
Corléans, ad Aosta, acquistata dalla Regione nel 1984 (costo di un
miliardo di lire) e ristrutturata nel 1987 (costo un miliardo e
settecento milioni), è da anni vuota, inutilizzata, in stato di
progressivo degrado.
Un esempio vergognoso di sperpero di denaro pubblico. Un
edificio, da cui era ed è possibile ricavare una ventina di
alloggi, rimane da anni inutilizzato nonostante la drammatica
situazione di tensione abitativa presente nella città di Aosta.
L'ex Casa Gagliardi è servita a distribuire soldi ad operatori
commerciali, progettisti ed impresari, ma non è stata di alcuna
utilità pubblica.
Tutto ciò premesso e richiamata altresì l'interpellanza
presentata dal Gruppo Verde Alternativo il 7 novembre 1991, il
sottoscritto Consigliere regionale del Gruppo Verde Alternativo
interpella
la Giunta regionale per sapere che cosa si intende fare per
evitare di mantenere vuoti ed inutilizzati gli alloggi dell'ex-Casa
Gagliardi provvedendo invece a sistemarli e ad assegnarli, in
accordo con il Comune di Aosta, a famiglie sfrattate ed in grave
situazione di disagio abitativo.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Questo problema è stato sollevato più
volte in questo Consiglio, ma finora non ha ancora trovato una
soluzione. L'ex Casa Gagliardi di Via Saint-Martin de Corléans è
diventata di proprietà della Regione da otto anni.
Il suo acquisto ci è costato un miliardo, poi abbiamo speso
circa due miliardi per ristrutturarla e renderla abitabile, ma da
quattro anni è stata rimessa a nuovo ed è lì vuota, con una
quindicina di alloggi che potevano essere utilizzati subito, ma che
però fino ad ora non sono stati utilizzati.
Si tratta di un caso di sperpero di denaro pubblico, della
mancata utilizzazione di una potenzialità che è veramente grave,
soprattutto in una situazione come quella di Aosta, in cui esiste
l'emergenza abitativa esiste da anni, in cui esistono famiglie
sfrattate che non sanno come trovare una soluzione al loro problema
abitativo, esiste un'alta richiesta di alloggi di edilizia
residenziale pubblica con graduatorie di centinaia di persone che
non riescono a trovare una soluzione.
A noi sembra, quindi, che questo problema debba essere risolto
rapidamente, in modo da poter assegnare questi alloggi alle
famiglie degli sfrattati nell'ambito dell'edilizia residenziale
pubblica, nelle graduatorie del Comune, dello IACP, cercando cioè
di utilizzare questo immobile proprio per gli scopi per cui era
stato inizialmente acquistato.
Con questa interpellanza vogliamo quindi sapere che cosa ha
fatto e cosa intende fare la Giunta regionale per fare in modo che
in un arco di tempo molto breve finalmente questo edificio, che è
rimasto troppo a lungo vuoto, possa essere utilizzato per le
esigenze abitative della città di Aosta.
Presidente
Ha chiesto la parola il Presidente della
Giunta, Lanivi; ne ha facoltà.
Lanivi (GM)
Ritengo anch'io che in un tempo
relativamente breve bisogna prendere una decisione e posso dire che
è interesse complessivo della Regione che questa scelta sia fatta
entro la fine dell'anno. Cercherò di spiegare le ragioni di questa
necessità.
Per non essere costretto a svolgere un intervento piuttosto
lungo in Consiglio, ritengo che in un'apposita Commissione si
potrebbe ricostruire tutta la vicenda della Casa Gagliardi, che non
è circoscritta solo all'edificio ex Casa Gagliardi, perché
rientrava in un accordo fra la Regione da un lato e lo Stato, in
specie le forze armate, dall'altro, in base al quale lo Stato
cedeva tutta una serie di beni immobili sparsi per la Valle in
cambio di un fabbricato attrezzato e sistemato per ospitare
militari.
É in questo senso che la Regione, tenendo conto delle esigenze
militari, ha provveduto a spendere quella cifra per adattare
l'edificio alle esigenze dei militari.
Sono poi sopravvenuti ulteriori fatti e a seguito di certe
sentenze sono venute meno le condizioni di scambio poste dalle
forze armate, ma in questo momento sono sorte altre difficoltà per
definire in maniera corretta i rapporti con le forze armate per
rendere possibile alla Regione di procedere con un certo grado di
libertà.
Per ragioni di correttezza devo dire che la Regione aveva già
provveduto, in tempi antecedenti la costituzione di questa
maggioranza, a commissionare ad un professionista lo studio di
fattibilità per ritrasformare l'ex Casa Gagliardi mettendola in
condizioni di ospitare alloggi di edilizia popolare per attenuare
la tensione abitativa ad Aosta, con particolare riguardo alle
famiglie degli sfrattati. Recentemente, però, i militari si sono
fatti avanti con nuove proposte.
Mi pare quindi che l'indicazione fornita dal Consigliere
Riccarand sia accettabile. Sappiamo che essa presuppone una nuova
sistemazione di quella casa. Dobbiamo esaminare le ultime richieste
dei militari e dopo prenderemo rapidamente una decisione
definitiva.
Voglio sottolineare che, quand'anche dovessimo utilizzare l'ex
Casa Gagliardi per gli scopi indicati dal Consigliere Riccarand,
dovremo comunque effettuare una nuova ristrutturazione
dell'edificio, che era già stato ristrutturato per le esigenze
delle forze armate.
So di sembrare eccessivamente sintetico o generico nella
risposta, ma sono comunque disponibile ad esporre il quadro
complessivo della situazione e ad esaminare la complessità del
problema in un'apposita riunione della Commissione competente.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Non sono soddisfatto della risposta del
Presidente della Giunta, perché mi sembra che per l'ennesima volta
si stia rimettendo in discussione una strada che era stata
individuata nella primavera di quest'anno.
Questo edificio era stato acquistato dalla Regione per le
esigenze dell'edilizia abitativa popolare e la deliberazione di
acquisto del Consiglio regionale si riferiva esplicitamente alle
esigenze abitative connesse alla ristrutturazione del Quartiere
Cogne e non doveva aver nulla a che fare con le esigenze dei
militari.
Successivamente qualcuno, con una scelta inaccettabile e
discutibile che già allora non era stata criticata solo dal
sottoscritto, decise invece di cambiare la destinazione
dell'edificio nell'ambito di uno scambio o di un accordo con i
militari, dando quindi agli alloggi caratteristiche più
lussuose.
Questa soluzione cadde e si ritornò al primitivo disegno, per
cui venne affidato all'ing. Benzo l'incarico di ristrutturare
nuovamente l'edificio, con interventi abbastanza contenuti...
(...interruzione...)
... Non contenuti?... Beh, comunque si trattava di ridurre le
dimensioni degli alloggi per adeguarli alle esigenze del
popolo.
Ebbene, la delibera del 20 marzo 1992 dava al progettista trenta
giorni di tempo - quindi il progetto dovrebbe essere pronto - però
adesso apprendo che sono tornati di nuovo in ballo i
militari...
(...interruzione...)
... É stato presentato, ma, se capisco bene, lo studio di
fattibilità non è ancora un progetto, quindi siamo ancora
distanti.
Io credo che non sia opportuno ritornare su orientamenti che
sostanzialmente erano quelli che già stavano alla base della
decisione iniziale dell'acquisto.
C'è un drammatico problema di tensione abitativa ad Aosta, di
cui abbiamo avuto testimonianza nella scorsa adunanza con la
decisione di requisire tutto un fabbricato ristrutturato del
Quartiere Cogne, che non verrà assegnato in base alla graduatoria
dell'edilizia residenziale pubblica, ma verrà assegnato a famiglie
sfrattate con assegnazioni
"ad hoc"
.
Questa scelta è però molto discutibile, perché evidentemente
farà sì che restino disattese le richieste di persone che erano in
graduatoria da tempo e che aspettavano l'assegnazione e nello
stesso tempo continua a rimanere il grave problema di altre
famiglie sfrattate.
In questo caso abbiamo la possibilità di avere venti alloggi che
possono essere assegnati in un arco di tempo relativamente breve.
Si tratta...
(...interruzione...)
... Beh, no. Io credo che, se c'è la volontà di procedere, si
possa fare in tempi molto più rapidi; se invece la scelta non è
ancora stata fatta, cioè si rimette in discussione la destinazione
di questo immobile è chiaro che i tempi si allungano
ulteriormente.
Invito quindi la Giunta regionale a procedere nella direzione
individuata con la deliberazione, a definire il progetto, ad
affidare i lavori di strutturazione e ad assegnare al più presto
gli alloggi.
