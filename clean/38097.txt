Classificazione
ASSISTENZA SANITARIA E OSPEDALIERA
Servizio di emergenza sanitaria (118)
TRASPORTI E VIABILITÀ
Trasporti
Aeroporti



Oggetto del Consiglio n. 1704 del 14 gennaio 2016 - Resoconto
OGGETTO N. 1704/XIV - Interpellanza: "Eventuale modifica
delle disposizioni riguardanti la regolamentazione dei trasporti
sanitari di soccorso tramite elisoccorso".
Viérin M. (Presidente) -
Punto n. 35 dell'ordine del
giorno. La parola alla Consigliera Morelli.
Morelli (ALPE) -
Merci Monsieur le Président.
Notre interpellation concerne justement le secours en montagne
et l'utilisation de l'hélicoptère.
Vorrei introdurre quest'interpellanza illustrando un fatto che è
successo, che a me pare emblematico della situazione e da cui
vogliamo partire per la nostra analisi. Il 20 febbraio 2015 una
valanga ha travolto un gruppo di sciatori dell'eliski in
Valgrisenche, in località Rabuigne, e in questa valanga sono
rimaste coinvolte due persone: una guida alpina e un cliente. Se
per il cliente è stato più semplice estrarsi dalla valanga, per la
guida alpina invece c'è voluto l'intervento dei colleghi, perché è
rimasta sepolta sotto una coltre di neve non essendosi staccati gli
sci, quindi ci sono voluti circa cinque minuti per poterla estrarre
dalla valanga. È risultata essere in buone condizioni, per quanto
si possa esserlo dopo essere stati travolti da una valanga. Nel
frattempo un'altra guida ha allertato la base dell'eliski, che a
sua volta ha chiamato il soccorso alpino, che ha inviato
l'elicottero. Dopo circa 15 minuti l'elicottero è arrivato sul
posto, dove c'era ad aspettarlo la guida alpina travolta Giovanna
Mongilardi. La cosa è uscita su tutti i giornali nel mese di
febbraio. L'elicottero è atterrato a pochi metri dalla guida
alpina, che è rimasta ad aspettarlo con un collega. C'è stato uno
scambio di battute, Giovanna Mongilardi ha sostenuto di stare bene
e di non avere bisogno di andare al Pronto soccorso. A bordo
dell'elicottero c'erano delle guide alpine e un medico, che non ha
ritenuto di dover scendere a verificare le condizioni di salute
della guida e l'elicottero è ripartito.
Questa storia potrebbe concludersi qui con grande sollievo di
tutti, perché una volta tanto non ci sono state vittime e tutto si
è risolto bene, ma la storia non finisce qui, perché circa un mese
dopo la guida alpina travolta dalla valanga ha ricevuto una fattura
dall'USL, che le richiede il pagamento dell'intervento per una
somma di 1727 euro, perché l'intervento dell'elicottero viene
giudicato inappropriato, perché non sono state riscontrate le
condizioni sanitarie che giustificassero l'intervento
dell'elicottero. Naturalmente la Mongilardi ha pensato che ci fosse
un malinteso e ha scritto all'USL spiegando i fatti. L'USL ha
risposto confermando l'inappropriatezza rifacendosi alla delibera
della Giunta n. 2172/2013, che dettaglia le modalità di pagamento
da applicare all'attività di elisoccorso. La delibera precisa che
l'intervento dell'elicottero è inappropriato se non vengono
riscontrate motivazioni sanitarie a giustificazione della chiamata,
quindi l'intervento è posto a carico dei destinatari
dell'intervento stesso: questa è la ragione per la quale l'USL ha
addebitato alla guida alpina travolta dalla valanga, estratta dalla
valanga illesa, la spesa dell'elicottero.
A noi questa vicenda è sembrata paradossale, ce ne siamo
occupati appena ne siamo venuti a conoscenza. Naturalmente, come
tutti, avevamo letto la notizia nel mese di febbraio, tra l'altro,
è un fatto avvenuto nella mia zona, quindi io ne ero a conoscenza,
e ce ne siamo poi occupati anche quando abbiamo saputo della
fatturazione addebitata alla guida prima che i giornali la
riprendessero recentemente nel mese di dicembre, quando ormai
Giovanna Mongilardi era diventata un personaggio per aver
partecipato al
reality
"Monte Bianco". Ci è sembrata una
vicenda paradossale, perché ci risulta incomprensibile come si
possa considerare inappropriata una richiesta di intervento del
soccorso alpino quando c'è una valanga che coinvolge delle persone,
anzi, a nostro modo di vedere, dovrebbe essere automatico chiamare
al più presto il soccorso alpino in un caso del genere, dove
sappiamo bene che la tempestività dell'intervento è fondamentale
per salvare delle vite umane. In questo caso poi c'è da chiedersi
come si sia potuto fare appello alla mancanza di motivazioni
sanitarie se il medico non le ha nemmeno appurate, non è nemmeno
sceso per verificare di persona quali fossero le reali condizioni
della guida travolta. Dal nostro punto di vista,
des deux
l'une
, o l'USL mantiene la sua posizione, ma bisogna essere
coscienti che si può indurre in questo modo a non chiamare con
tempestività l'elisoccorso, perché se il rischio è poi quello che
le vittime si vedano addebitate il conto, ci può essere questa
possibilità con conseguenze anche tragiche, oppure si modifica la
delibera - cosa che peraltro l'Assessore Fosson aveva anticipato
fosse possibile - andando a precisare meglio cosa significa:
"mancanza di motivazioni sanitarie" e come e in che modo queste
vadano verificate, perché ci sembra paradossale che, di fronte alla
caduta di una valanga, l'elisoccorso sia considerato inappropriato
perché le persone estratte dalla valanga sono risultate illese. Io
credo sia chiaro a tutti quanto questa situazione sia
paradossale.
Presidente -
La parola all'Assessore Fosson.
Fosson (UV) -
Grazie Presidente.
È una vicenda conosciuta di cui abbiamo già dibattuto. Ho avuto
modo di ricevere personalmente la guida, di parlare con lei come
peraltro con l'interpellante. Poi la questione è ritornata sui
giornali chiaramente per la notorietà della stessa guida. Io non
vorrei che tutto il discorso però fosse incentrato sul termine
"inappropriato", parola che forse è usata in modo inappropriato in
questo caso e il paradosso è evidente. La delibera in realtà
prevede due termini: "immotivato" e "inappropriato".
Io invece vorrei proprio fermarmi un attimo sul problema
sanitario credendo che il fatto accaduto abbia insegnato a tutti
ancora qualcosa, compreso a chi si occupa di soccorso alpino, ma
soprattutto facendoci capire che ci potevano essere delle gravi
conseguenze. L'interpellante ha detto correttamente: "risulta
essere in buone condizioni". Due persone che rimangono sotto una
valanga, uno pochi minuti, senza però avere il fisico di una guida
alpina, e una guida, come lei ha detto, per cinque minuti è un
fatto per il quale non si può dire che non c'era un problema
sanitario perché ci potevano essere delle lesioni interne, magari
nascoste da uno stato di euforia, eccetera. L'elicottero è arrivato
in 15 minuti da Aosta e, tra l'altro, non ha avuto delle
indicazioni precise, per cui ha girato sulla zona per un po' di
tempo, fino all'arrivo di quelle più precise avute proprio
dall'elicottero dell'eliski. In un primo momento - e
l'interpellante lo sa - la guida ci aveva detto che l'elicottero
non era atterrato, ma in realtà era atterrato però ha trovato la
guida che probabilmente non era attendibile, perché uno che per
cinque minuti sta sotto una valanga sicuramente può avere dei
cambiamenti nella percezione di quello che è il suo stato. In quel
luogo c'erano altre due guide, quindi, secondo me, il problema
sanitario era enorme e in questi casi nessuno poteva assumersi la
responsabilità di dire che andava tutto bene: lo poteva dire la
Mongilardi, ma non le altre due guide. Fossi stato io lì,
sicuramente non mi sarei assunto questa responsabilità, avrei
insistito perché sia il turista, che era già più in basso che
sciava, sia la Mongilardi salissero sull'elicottero. È vero, sembra
che il medico non sia sceso, però, di fronte ad un paziente che non
si vuole far visitare, è chiaro che è difficile imporsi in tal
senso. C'è un contenzioso aperto, è vero, e sicuramente bisognerà
giungere alla definizione dello stesso.
Questa situazione ci ha insegnato che, quando uno rimane sotto
una valanga per alcuni minuti, deve essere portato in Pronto
soccorso. Se queste persone fossero state portate in Pronto
soccorso, non avrebbero pagato nulla, tra l'altro, anche se
ovviamente non è questo il discorso. Su questo ci sono state anche
delle reazioni del Presidente del Soccorso alpino Favre e del
Presidente delle Guide Azalea, secondo i quali una guida deve
conoscere le regole dell'elisoccorso stupendosi a loro volta della
reazione della Mongilardi. L'impegno è anche quello di contemplare
tali procedure in legge, ma forse sarà meglio rivedere la delibera
appena terminata questa stagione - ne ho già parlato con il
Soccorso alpino - in modo da definire come precisare meglio il
rifiuto a farsi soccorrere che impone comunque un pagamento della
quota prevista. Tra l'altro, il Piemonte ha appena legiferato su
questo e definisce che, quando l'elicottero esce ma poi non carica
il paziente, il costo è a carico di chi lo ha chiamato. Non capisco
come mai di fronte ad un elicottero che arriva, la guida non sia
salita sull'elicottero e sia andata poi al Pronto soccorso mentre
le altre due guide sicuramente sapevano - perché le nostre guide, i
nostri maestri di sci sono tra i più preparati sicuramente - che
uno che sta cinque minuti sotto una valanga non si può definire che
stia abbastanza bene rifiutandosi di essere soccorso. Abbiamo
quindi, da una parte, questa delibera che va modificata o chiarita
nelle sue affermazioni e nei suoi principi e, dall'altra, un
problema sanitario che penso abbiamo imparato tutti da questa
vicenda: che se una persona rimane sotto una valanga, deve poi
essere portata per osservazioni in Pronto soccorso, tant'è vero che
la guida il giorno dopo si è sentita male e ha dovuto ricorrere
all'ausilio di un sanitario.
Presidente -
Per la replica, la parola alla collega
Morelli.
Morelli (ALPE) -
Assessore, noi speriamo veramente che
questa vicenda porti a definire meglio il significato di questi due
concetti di immotivazione e inappropriatezza. Certo, in questo
momento, così com'è scritto, l'inappropriatezza è data da
motivazioni sanitarie e colui che valuta quali sono le motivazioni
sanitarie non può essere che il medico, non sono le guide che sono
assieme alla persona coinvolta. Mi pare che la responsabilità di
verificare se c'erano o meno le motivazioni sanitarie per chiamare
l'eliski fossero tutte in capo al medico sull'elicottero, che non è
sceso a verificare le condizioni di Giovanna Mongilardi, che
probabilmente era sotto l'effetto dell'euforia per avere scampato
un pericolo che molto spesso sappiamo bene avere effetti
nefasti.
Come già ci eravamo detti quest'estate quando ne abbiamo
parlato, noi quindi riteniamo che questa delibera vada modificata,
debba andare a meglio precisare le cause di inappropriatezza,
perché qui non si tratta di andare a contenere gli accessi
inappropriati al Pronto soccorso: qui si tratta di situazioni ben
più gravi, che possono avere veramente effetti drammatici, quindi
anche le prese di posizione sui giornali di certe guide, che hanno
detto che la Mongilardi sapeva che, se fosse salita
sull'elicottero, non avrebbe pagato il conto, a me paiono veramente
un po' pretestuose e superficiali, non credo che si affrontino in
questo modo questi problemi, comunque la ringrazio per
l'impegno.
