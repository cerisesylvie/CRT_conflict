Classificazione
OPERE PUBBLICHE



Oggetto del Consiglio n. 1387 del 6 ottobre 2010 - Resoconto
OGGETTO N. 1387/XIII - Interrogazione: "Situazione operativa
del piano lavori 2010".
Interrogazione
Vista l'iniziativa proposta nel mese di maggio 2010 dal
nostro gruppo consiliare in merito al piano lavori 2010;
Tenuto conto delle risposte fornite in quest'aula
dall'Assessore competente in merito alla sopra citata
interpellanza;
Ribadita nuovamente l'importanza per l'economia dell'intera
Regione, nonché per l'occupazione nelle numerose aziende, che
riveste il settore edilizio;
i sottoscritti Consiglieri regionali
Interrogano
l'Assessore regionale competente per sapere:
1) quali lavori presenti nel piano operativo 2010 non sono
stati, ad oggi, affidati e quante delle somme già stanziate sono
state invece destinate ad interventi di somma urgenza;
2) quanti e quali lavori di importo inferiore a 250.000,00 €
e quindi immediatamente cantierabili sono stati sino ad oggi
aggiudicati;
3) quante gare sono state, ad oggi, affidate ai sensi
dell'articolo 27 della L.R. 12/1996, così come sostituito dall'art.
1 della L.R. 24/2010 e se sono state redatte delle linee guida
operative per il rispetto dei principi di non discriminazione,
parità di trattamento, proporzionalità e trasparenza;
4) quanto tempo intercorre mediamente tra la data di
presentazione delle offerte delle ditte fino all'aggiudicazione
provvisoria, considerando che per i lavori pubblicati nel corrente
anno non vi sono stati ricorsi al TAR.
F.to: Chatrian - Bertin - Giuseppe Cerise - Louvin
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente.
In merito a questa interrogazione, come concordato anche con i
colleghi interroganti, distribuirò in seguito una tabella specifica
in modo che non stiamo ad elencare tutti i lavori, altrimenti
dovremmo parlare per un'ora. Parto dal quesito numero uno, questo
punto dell'interrogazione pone due distinte domande; relativamente
alla prima, comunico che ad oggi risultano non affidati 58
interventi, sostanzialmente in linea con le previsioni del piano
operativo circa i termini di avvio delle procedure di affidamento,
quindi siamo in linea con quanto previsto dal programma operativo.
Qui i dirigenti mi hanno elencato tutti gli interventi con
riferimento al codice che li identifica nel piano operativo stesso,
suddividendoli per strutture dirigenziali, copia che, come
anticipato, distribuirò dopo agli interpellanti per evitare di
leggerli tutti. Nella seconda parte della domanda al quesito uno,
evidenzio, che con la deliberazione della Giunta regionale n.
1302/2010 è stato modificato il piano operativo dei lavori
pubblici, approvato con delibera di Giunta regionale n. 505/2010
per quanto riguarda i lavori di competenza della Direzione assetto
idrogeologico, dei bacini montani, da un importo complessivo di
spesa iniziale previsto in 3.445.000 euro ad un importo complessivo
di 2.042.500 euro, rinviando la realizzazione di due interventi e
rimodulando le somme a disposizione per interventi di manutenzione.
Le somme così recuperate, pari a 1.402.500 euro, sono state
destinate ad integrare le disponibilità per la realizzazione di
interventi di somma urgenza nel settore di difesa del suolo e
rischi idrogeologici. Le minori esigenze di intervento in somma
urgenza, ad oggi determinate da un numero più contenuto di calamità
nel corso 2010 e decise dal dirigente in relazione alla situazione
di pericolo in atto hanno infatti permesso di realizzare buona
parte degli interventi previsti dal piano dei lavori pubblici per
il 2010 nel settore dell'assetto idrogeologico dei bacini montani.
Ricordo che nel 2009 invece la necessità di realizzare interventi
in somma urgenza aveva reso necessario azzerare tutte le somme
destinate alla programmazione ordinaria del bilancio 2009, quindi,
rispetto a tale tema, quest'anno siamo stati più fortunati.
Al quesito due vorrei dire che, in assenza di una precisa
definizione da parte dell'interpellante degli oneri ricompresi
nell'importo indicato di 250.000 euro, si è ritenuto da parte degli
uffici di assumere a riferimento l'importo complessivo indicato
nella scheda lavoro del piano operativo per avere un dato comune,
altrimenti non ci capiamo. Fatta questa premessa, evidenzio che gli
interventi aggiudicati ad oggi di importo inferiore a 250.000 euro
risultano pari a 76, così dettagliati sulla base dei rispettivi
codici identificativi e distinti per unità organizzativa e
responsabile degli interventi, anche qui darò tutto l'elenco dei 76
agli interroganti.
Quesito tre: anche questo punto si compone di due distinte
domande. Relativamente alla prima domanda, si fa presente che la
norma citata è entrata in vigore solo nel mese di agosto e ad oggi
non è stata comunicata la conclusione di alcuna procedura
all'Osservatorio regionale dei lavori pubblici da parte delle unità
organizzative responsabili degli interventi.
Seconda domanda: essa ripropone nella sostanza un quesito già
avanzato nella vostra iniziativa del mese di maggio, che avete
richiamato voi stessi in premessa. Allora avevo evidenziato che la
precisa ripartizione delle competenze fra la direzione politica e
la direzione amministrativa, come definita anche dalla nuova legge
regionale n. 22/2010, implica che l'individuazione della più
opportuna procedura per l'affidamento dei lavori delle opere con
importo a base d'asta inferiore o uguale a 300.000 euro, limite per
l'esecuzione degli interventi in economia, ovvero a 500.000 euro,
nuovo limite per la procedura negoziata, legge n. 24/2010, che
abbiamo approvato in quest'aula, sia definita sulla base della
scelta tecnica che compete ai sensi della legge al dirigente
responsabile del procedimento sulla base delle specifiche e
particolari caratteristiche dei lavori. Non posso che ribadire
nuovamente come tutta la fase di gara sia un atto di gestione di
competenza della dirigenza e quindi il dirigente responsabile del
procedimento che nell'individuare i soggetti da invitare alle gare
ufficiose effettua delle valutazioni circa la capacità e l'idoneità
dell'impresa ad eseguire i lavori in relazione alle loro
specificità e caratteristiche e determina la rosa dei candidati
idonei; applica quindi i principi del diritto comunitario in
materia di appalti, richiamati dall'interpellante.
Quesito quattro, occorre distinguere due fattispecie: la prima,
gare aventi quale criterio di aggiudicazione il solo elemento
economico, il prezzo, l'aggiudicazione avviene al termine della
fase di apertura delle offerte, che ha luogo nei giorni
immediatamente successivi al termine di scadenza della
presentazione delle offerte; la seconda, le gare affidate sulla
base di una pluralità di elementi, in questi casi dopo l'apertura
delle offerte occorre nominare la commissione tecnica, verificando
eventuali incompatibilità dei commissari con i soggetti offerenti -
sono necessari circa 10-15 giorni - poi l'attività della
commissione, a seconda del numero degli offerenti, può richiedere
4-5 settimane. Talvolta detto termine si protrae per
l'indisponibilità dei commissari, ad esempio, per periodi di
assenza giustificata quale malattia o ferie, o quelli di maggiore
attività lavorativa. Acquisite le valutazioni definitive e finali
dei commissari, viene riconvocato in seduta pubblica con congruo
preavviso (almeno 10 giorni) il seggio di gara per l'apertura delle
offerte economiche e la formulazione della graduatoria, con
l'immediata aggiudicazione provvisoria nel caso in cui non occorra
la verifica di anomalia, perché alcune volte occorre fare una
verifica sulle anomalie, ossia sulle offerte troppo al ribasso e
quant'altro... poi eventualmente le fornirò la risposta scritta,
non vi è alcun problema.
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Riteniamo importante questo strumento, il piano operativo dei
lavori. Ecco perché abbiamo nuovamente presentato un'iniziativa,
per conoscere bene nel dettaglio lo stato dell'arte e gli elementi
che portano a delineare il punto della situazione reale. Le nostre
domande sono quindi puntuali. Lei ci ha detto che ad oggi 58 lavori
non sono ancora stati affidati, ma siamo in itinere con la
previsione, siamo correttamente sulla programmazione fatta un anno
fa. Questi 58, se saranno affidati in tale trimestre, inizieranno
presumibilmente un altro anno immagino, visto che fra un mese e
mezzo saremo comunque a ridosso dell'inverno, ma quanto meno, a
livello di metodo, di procedura, i dati dicono che si sta lavorando
in una certa maniera. Riteniamo che per l'occupazione di queste
numerose aziende... sia necessario avere nero su bianco una
programmazione certa, nero su bianco i tempi... poi, come diceva
lei prima, anomalie, difficoltà.... Numerosi gli interventi per
quanto riguarda il punto n. 2, quindi 76 la sua risposta,
sottosoglia, prendiamo atto e poi verificheremo dai dati che lei
oggi ci fornirà.
Alla terza domanda lei ci dice che ripetiamo quesiti già
proposti in quest'aula, quesiti sì dibattuti in quest'aula, ma
quesiti che, a nostro avviso, sono molto importanti e molto
delicati: ecco perché li abbiamo ripresentati, pur sapendo che la
legge è entrata in vigore nel mese di agosto e non ha ancora avuto
operatività, ma - e mi soffermo su questo - già la scorsa volta e
anche nel 2009 lei tutte le volte ci sottolinea la differenza fra
l'indirizzo politico e la procedura. Diciamo grazie, Assessore, la
conosciamo anche noi questa differenza, tuttavia non mi soffermerei
solo, come ha fatto lei in maniera dettagliata, sulla scelta
tecnica, solo sul procedimento, non solo sulle capacità e
l'idoneità, tutti criteri e parametri che indubbiamente la legge
prescrive ma, in un momento di crisi e di difficoltà, noi avevamo
chiesto a lei un turnover nel momento i cui a monte ci sono tutti
questi requisiti. Assolutamente quindi non vogliamo entrare sul
discorso tecnico o sul discorso dell'idoneità, non è a noi fare
quelle verifiche a livello di capacità delle imprese medie, piccole
o grandi, ma quello che vorremmo sapere... ecco perché ci siamo
ripermessi, Presidente, non è un permesso, ma la nostra volontà è
di conoscere gli intendimenti dell'Assessore, o del Governo, o del
Presidente, di un turnover nel momento in cui la legge ti permette
una procedura diversa. Va bene quindi l'idoneità, vanno bene le
capacità, vanno bene le scelte tecniche, ma la nostra richiesta era
sulla quarta parte, che è quella... che sia scientifica, che ci sia
una scientificità di procedura di turnover, a monte indubbiamente
queste aziende devono avere tutte quelle capacità. Probabilmente
dovremo fare una nuova iniziativa per conoscere nel dettaglio e
capire di più, però vorrei soffermarmi su questo passaggio: nel
momento in cui c'è la divisione fra l'indirizzo politico e quello
tecnico... il turnover ci deve essere e prossimamente
ripresenteremo una nuova iniziativa su tale argomento.
Grazie ancora per i dati e per la risposta che ci ha dato.
