Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 3415 del 20 marzo 2024 - Resoconto
OGGETTO N. 3415/XVI - Interrogazione: "Accordo tra la società
CVA e la società cinese Jinko Solar per l'installazione di pannelli
fotovoltaici".
Bertin (Presidente) -
Punto n. 10. La parola al
Presidente della Regione per la risposta.
Testolin (UV) -
La collega Minelli chiede, in merito
all'accordo fra CVA e la società cinese Jinko Solar per
l'installazione di pannelli fotovoltaici, se fossi a conoscenza
"dell'intenzione di CVA di siglare l'accordo con la società Jinko
Solar, se è nota la quantità di pannelli fotovoltaici Jinko Solar
che CVA intende installare in Valle d'Aosta". Rispetto
all'interrogazione, vale la pena di precisare, ma è ben spiegato
nei comunicati e nelle notizie di stampa a cui si fa riferimento,
che la società CVA e Jinko Solar hanno firmato un accordo di natura
commerciale che porta alla realizzazione del primo parco
fotovoltaico realizzato interamente con pannelli prodotti con
energia rinnovabile. Viene precisato poi che i rapporti con Jinko
Solar rientrano in una collaborazione commerciale non esclusiva,
attività tipica tra operatori industriali del settore, adottata nel
caso specifico dalla società nella sua totale autonomia gestionale.
Rimarcando brevemente quanto sia indispensabile il mantenimento
dell'autonomia gestionale di CVA, anche con riferimento al delicato
contesto di avvicinamento delle procedure delle gare per
l'assegnazione delle concessioni di grande derivazione
idroelettrica in scadenza nel 2029, CVA riferisce poi che al
momento non è noto se si installeranno pannelli Jinko Solar in
Valle d'Aosta, perché la scelta di una specifica tipologia di
pannello dipende da considerazioni tecniche che sono sempre
riconducibili al sito che andrà a ospitare l'impianto, sulla base
dell'ingegneria esecutiva che viene elaborata dopo l'ottenimento di
un titolo autorizzativo. Poiché al momento i progetti in Valle
d'Aosta non sono ancora nella fase autorizzativa, CVA non ha ancora
valutato quali specifiche tipologie di pannelli per impianti
fotovoltaici potranno essere utilizzate nel nostro territorio,
valutazioni inoltre che rientrano nelle tipiche dinamiche tra
cliente e fornitori di tipo industriale nell'autonomia gestionale
della società.
Si chiede poi: "se lo spostamento fuori Valle della maggior
parte della potenza installata da CVA - come evidenziato dal
comunicato stampa della società del 27 giugno 2023 sul piano
strategico industriale - è conforme alle disposizioni e alle
finalità previste dalla legge regionale 20/2000, alla base della
creazione di CVA". Relativamente al terzo quesito, la politica di
diversificazione delle fonti di produzione di energia da fonti
rinnovabili che sta attuando il gruppo CVA è in linea con quanto
previsto dalla lettera b) dell'articolo 1 della legge regionale
20/2000, ossia ridurre le emissioni inquinanti provocate dalla
combustione di fonti di energia fossile tramite l'incentivazione
all'uso diretto e indiretto di fonti energetiche rinnovabili e di
tecniche di risparmio energetico in un'ottica di utilizzo razionale
dell'energia. L'attenzione per la Valle d'Aosta rimane comunque un
punto saldo del piano di sviluppo industriale di CVA, infatti già
in questa fase storica sono stati programmati investimenti per
oltre 300 milioni di euro di
revamping
, cioè di aumento
della potenza attraverso il miglioramento tecnologico, sugli
impianti idroelettrici esistenti e molti altri verranno investiti a
sostegno dei progetti di sviluppo. Il piano di sviluppo industriale
del gruppo prevede inoltre una crescita rilevante della capacità di
produzione da fonti rinnovabili in coerenza con gli obiettivi della
transizione energetica decisi dall'Unione europea e recepiti dagli
Stati membri. Si tratta in questo caso di impianti di grandi
dimensioni che richiedono per la loro natura superfici
significative di terreni con esposizione solare eolica specifica ed
è evidente che la morfologia della Valle d'Aosta non consente tali
installazioni, anche per l'assoluta necessità della tutela delle
fragilità paesaggistiche del territorio. La crescita di fonti
rinnovabili, come il fotovoltaico in Valle d'Aosta, anche in
coerenza con questo previsto dal PEAR originale, potrà realizzarsi
limitatamente agli impianti di piccola taglia, che dovranno essere
realizzati in prevalenza sulle superficie dei tetti. In
quest'ambito CVA sta lavorando in maniera importante per proporre
soluzioni mirate ai propri clienti. Tornando alla norma che ha
richiamato in precedenza, cioè la legge regionale 20/2000, è bene
sottolineare che i rapporti con Jinko Solar rientrano in una
collaborazione commerciale non esclusiva e non prevedono
acquisizioni di partecipazioni e pertanto non rientrano nell'ambito
di applicazione dell'articolo 2 citato nelle premesse
dell'interrogazione.
Presidente -
Per la replica, ha chiesto la parola la
consigliera Minelli, ne ha facoltà.
Minelli (PCP) -
Ringrazio il presidente Testolin per la
risposta o, meglio, per le risposte a due delle domande, mentre
alla prima domanda, cioè "se fosse a conoscenza il Governo
dell'intenzione di CVA di siglare l'accordo con la società", non ci
ha detto nulla, evidentemente perché, come più volte ha già
ripetuto, credo sia così, la Regione non deve intervenire sulle
scelte operative perché la società agisce come una società privata
che opera sul mercato, insomma, non lo ha ripetuto ma immagino che
questa sia la posizione. Resta il fatto che continuiamo a insistere
sul fatto che CVA non è al momento una società privata ma pubblica
al 100% di proprietà regionale e non può essere assimilata
tout
court
a delle società private che operano sul mercato. Io
ricordo che è una società che è stata voluta dalla Regione le cui
finalità sono state stabilite con quella legge regionale che lei ha
citato, è controllata dalla Regione tant'è vero che ogni anno nel
DEFR vengono definiti gli indirizzi per l'operatività. La questione
che, secondo noi, deve comunque essere sempre affrontata, e non lo
si fa, è qual è la volontà politica. Se la volontà politica è
quella che è espressa dalla legge, bisognerebbe riaffermare che CVA
è il braccio operativo della Regione in campo energetico, una
società pubblica che naturalmente è bene che sia solida con dei
bilanci in attivo, ma il cui obiettivo principale, a nostro avviso,
non deve essere principalmente il profitto proprio per la sua
natura di società pubblicistica. Bisognerebbe dare prioritariamente
un servizio energetico a tutta la comunità valdostana e lei dice
che questa questione dell'attività di CVA rientra pienamente
nell'articolo 1 e nelle finalità che sono espresse ai punti
dell'articolo, in particolare al punto b). Io ricordo che
quell'articolo che stabilisce le finalità dice espressamente: "La
Regione promuove interventi atti a realizzare gli obiettivi
strategici previsti dal piano energetico regionale della Valle
d'Aosta approvato dal Consiglio, in attuazione di quanto
disposto..." dalla legge del 1991 e in particolare bisogna
"indirizzare, prioritariamente, lo sfruttamento di fonti
energetiche locali verso impieghi sul territorio regionale che
determinino una migliore qualità della vita e agevolino lo sviluppo
sociale ed economico; ridurre le emissioni inquinanti provocate
dalla combustione di fonti di energia fossili...". Quello che noi
vediamo invece è un'operazione diversa, che riguarda l'incremento
delle FER a livello nazionale, che è comunque una cosa positiva ma
non è rispondente a quella legge. Poi sulla questione dei pannelli
Jinko in Valle d'Aosta lei ci dice che non è stato valutato e che
si vedrà e che ci sarà anche un investimento sul fotovoltaico e sui
tetti in Valle d'Aosta. Noi crediamo invece che su questo bisogna
essere molto più precisi e cercare di capire quale investimento in
questo senso invece si vuole fare in Valle d'Aosta.
Sulla terza questione, lo spostamento della produzione di CVA
fuori dalla Valle d'Aosta, lei dice che in pratica non c'è un
accordo particolare tra CVA e Jinko, però non viene fatta la
riflessione su quello che invece, secondo noi, deve essere un punto
chiave, cioè una riflessione su CVA e l'autonomia energetica della
Valle d'Aosta, che, secondo noi, ma io credo che in questo non
siamo di certo isolati in Valle d'Aosta, deve essere perseguita
principalmente attraverso le scelte e le azioni che la Compagnia
Valdostana delle Acque, bene pubblico, bene comune, deve fare
perché è uno strumento per la transizione energetica
valdostana.
Aggiungo solo una cosa, Presidente: ho visto che è stata
finalmente calendarizzata la sua audizione insieme a quella di
Finaosta in IV Commissione proprio per parlare di questi temi; il
Consiglio aveva approvato una mozione per esaminare e per valutare
il piano strategico 2023/2027 di CVA, abbiamo già sentito altri
soggetti in maniera un po' anomala, perché normalmente la prima
persona che si audisce è il Presidente, comunque la aspettiamo per
concludere quest'esame e per fare poi delle valutazioni che la
Commissione ovviamente dovrà fare - visto che ha approvato la
mozione - delle valutazioni conclusive. Spero che ci sarà la
possibilità di discutere meglio della questione, andando oltre i
tempi contingentati di un'interrogazione.
Dalle ore 15:43 assume la Presidenza del Consiglio il
vicepresidente Sammaritani.
