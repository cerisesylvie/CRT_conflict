Classificazione
ACQUE
Acque pubbliche
OPERE PUBBLICHE



Oggetto del Consiglio n. 2708 del 5 dicembre 2012 - Resoconto
OGGETTO N. 2708/XIII - Interrogazione a risposta immediata:
"Rinvio dei lavori di ristrutturazione della diga di Beauregard in
comune di Valgrisenche".
Interrogazione a risposta immediata
Preso atto che in risposta all'interrogazione a risposta
immediata del Partito democratico su misure di sicurezza alla diga
Beauregard nell'adunanza del Consiglio regionale del 21 novembre
2012, il Presidente della Regione, Augusto Rollandin, ha affermato
che "relativamente ai previsti lavori di ristrutturazione della
diga di Beauregard va in primo luogo premesso che queste attività,
che saranno realizzate da CVA, sono monitorate da un tavolo tecnico
regionale di cui fanno parte, oltre alla predetta società, la
Protezione civile regionale e il Dipartimento difesa del suolo e
risorse idriche, integrato a seconda delle esigenze specifiche da
rappresentanti di altre strutture regionali o enti. Trattandosi di
prove sperimentali, CVA opererà con la massima cautela in diretta
collaborazione con il Sindaco ed adottando misure di sicurezza
sovrabbondanti. Nell'incontro del tavolo tecnico che si è svolto la
mattina del 19 sono stati individuati i temi di sicurezza e
ambientali sui quali la sperimentazione dovrà porre maggiore
attenzione e verificare le misure di mitigazione prevista. I
risultati saranno esaminati dal gruppo di lavoro prima dell'avvio
dell'intervento vero e proprio la prossima primavera. Il progetto,
pertanto, è attentamente seguito e controllato e tutte le misure
necessarie saranno poste in atto per evitare conseguenze di alcun
tipo";
Appreso dalla Stampa del 22 novembre 2012 che le esplosioni
previste in tal data erano rinviate ai primi di dicembre, perché
dovevano "ancora finire alcuni lavori preparatori";
Tenuto conto che non è da oggi che il problema della sponda
sinistra di appoggio della diga di Beauregard sia oggetto di
particolari attenzioni, soprattutto essendo ora la zona soggetta a
sismi, in quanto di recente si è registrata una scossa a Morgex;
tant'è che la diga non ha mai potuto funzionare a pieno regime,
anzi solo molto marginalmente rispetto al progetto
iniziale;
i sottoscritti Consiglieri regionali
Interrogano
la Giunta regionale per sapere quali siano state le ragioni
dello slittamento nei tempi, dopo la conferma che tutte le misure
di sicurezza messe in atto sono assolutamente in grado di garantire
la popolazione e le abitazioni limitrofe, la struttura medesima
della diga e l'ambiente circostante.
F.to: Donzel - Carmela Fontana - Rigo
Président -
La parole au Conseiller Donzel.
Donzel (PD)
- Grazie Presidente.
Curioso paradosso che il Presidente sarà in grado di chiarire,
rispetto ad una nostra interrogazione che aveva avuto una risposta
rassicurante rispetto ai lavori della diga e poi curiosamente nello
stesso giornale, nelle pagine regionali de
La Stampa
appariva vicino alla situazione rassicurante un articolo che invece
diceva di alcuni rinvii. Adesso poi totale solidarietà agli
abitanti della Valgrisenche che subiscono anche il dramma di una
frana, ma frana che ci dice della delicatezza del nostro territorio
e che ulteriormente ci preoccupa rispetto agli interventi molto
pesanti che devono essere effettuati sulla diga per abbattere una
parte consistente di questa diga in cemento armato, da qui la
necessità di ricorrere a delle cariche esplosive molto forti. Se
eravamo rassicurati l'altro giorno, quindi ci hanno preoccupato i
rinvii e ci preoccupa la fragilità del nostro territorio, delle
nostre montagne rispetto ad interventi che sono di notevole
impatto.
Si dà atto che dalle ore 10,04 assume la presidenza il
Vicepresidente André Lanièce.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Come comunicatoci da CVA, lo slittamento dei tempi normali, del
tutto accettabile in cantieri di questo tipo per complessità e
dimensione, è dovuto ad alcuni lievi ritardi nell'esecuzione dei
getti di calcestruzzo per realizzare, nella depressione a valle
dello sbarramento destinata ad essere ricoperta con i detriti della
demolizione, i due pozzi di 40 e 20 metri di altezza, nonché i
collegamenti fra questi e il corpo della diga, necessari per
mantenere salvi i percorsi di accesso ai cunicoli esistenti per gli
interventi ispettivi e manutentivi dell'impianto. Di conseguenza,
prima delle colate di prova, occorrerà ultimare i seguenti lavori:
rimozione della pavimentazione dei parapetti sul demolente
coronamento, attività che per i motivi antinfortunistici andava
iniziata dopo la fine dei getti di calcestruzzo, trasporto e messa
in opera del materiale, cioè terra di riporto e tronchi d'albero
per la protezione delle opere appena realizzate. Salvo imprevisti
dovuti a condizioni meteorologiche particolarmente avverse e a meno
che la frana caduta ieri sulla strada regionale non causi ulteriori
ritardi, le esplosioni di prova in vista dei lavori di demolizione
di parte della diga che inizieranno la prossima primavera, si
svolgeranno dal 6 al 20 dicembre. Vi è stata quindi una dilazione
per queste cause.
Presidente
- La parola al Consigliere Donzel.
Donzel (PD)
- Grazie Presidente. Ringrazio il Presidente
Rollandin, ma mi permetto di fare una piccola segnalazione. Sarebbe
importante che, siccome i controlli delle dighe normalmente
avvengono oggi con sistemi elettronici anche a distanza, che in
queste fasi particolari si rafforzasse anche l'intero sistema di
sorveglianza attraverso la presenza umana. Questa è l'unica cosa
che mi permetto di segnalare, perché so che ci sono sistemi di
controllo molto efficienti, ma a distanza, visto che andiamo ad
introdurre delle situazioni particolari, vedere se si può
rafforzare il sistema di controllo anche attraverso la presenza
umana in alcune situazioni che i tecnici sanno essere fondamentali
dal punto di vista del controllo. Grazie.
