Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 387 del 12 luglio 1982 - Resoconto
OGGETTO N. 387/VII - COSTITUZIONE DI UNA COMMISSIONE
REGIONALE PER I PROBLEMI RELATIVI ALL'ORGANIZZAZIONE
DELL'ASSISTENZA PSICHIATRICA - (Reiezione di mozione).
PRESIDENTE:
Do lettura del testo della mozione presentata
dal Consigliere Carlassare.
MOZIONE
CONSTATATO che negli ultimi tempi sono esplosi nel reparto di
psichiatria dell'Ospedale di Aosta due gravissimi episodi di
violenza;
RICORDATO che detti avvenimenti seguono di pochi giorni le
accese polemiche sorte in seguito alle iniziative assunte dalla
Unione per la Lotta Contro l'Emarginazione Sociale (ULCES), dove
venivano denunciate alla pubblica opinione la pesante situazione
esistente all'interno del reparto e le enormi carenze del servizio
regionale per la tutela della salute mentale;
CONSIDERATO che il dibattito avvenuto in Consiglio, le pesanti
polemiche che hanno coinvolto la ULCES, il Primario del reparto di
psichiatria, l'Assessore regionale alla Sanità, gli strascichi
giudiziari che ne sono seguiti, non sono valsi a smuovere la
drammatica situazione esistente;
RITENENDO che sia doveroso intervenire urgentemente per
modificare questa realtà vissuta con grandi disagi e sofferenze dai
malati, dai loro familiari, e da coloro che sono in qualche modo
coinvolti;
Il Consiglio regionale
DELIBERA
di impegnare la Giunta regionale ad istituire entro pochi
giorni, senza aspettare la scadenza prevista dal deliberato del 12
maggio 1982, che impegna l'Assessore alla Sanità ed Assistenza
Sociale a presentare entro il 12 luglio un piano di intervento
regionale nel settore della salute mentale, una Commissione
composta da un Consigliere di maggioranza, da un Consigliere di
minoranza, da un rappresentante della ULCES e da un operatore
sanitario del settore, con il compito di:
1)
accertare la reale situazione esistente nel reparto
di psichiatria dell'Ospedale di Aosta;
2)
stabilire contatti stabili e duraturi con altre
realtà territoriali dove l'assistenza psichiatrica viene effettuata
con metodiche diverse;
3)
formulare proposte per realizzare un rapido
miglioramento della situazione;
4)
relazionare periodicamente al Consiglio l'evolversi
della situazione.
PRESIDENTE:
Devo informare il Consiglio che l'Assessore
Rollandin ha richiesto alla Presidenza, data la delicatezza
dell'argomento - sul quale vi è intenzione di fare anche
apprezzamenti di carattere personale - di procedere alla
discussione in seduta segreta. Pertanto passiamo alla trattazione
dell'oggetto iscritto al n. 4 in seduta segreta.
Ore 10,06: Il Consiglio procede alla discussione in seduta
segreta.
Ore 10,37: Il Consiglio torna a discutere in seduta
pubblica.
PRESIDENTE:
Pongo in approvazione la mozione in
oggetto.
ESITO DELLA VOTAZIONE
Presenti: 30
Votanti: 29
Astenuti: 1 (Minuzzo)
Favorevoli: 7
Contrari: 22
Il Consiglio non approva
