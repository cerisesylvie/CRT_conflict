Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 2284 del 14 novembre 2001 - Resoconto
OGGETTO N. 2284/XI Interventi per la corretta gestione dei
bacini idrici della Valle d’Aosta dopo
l’alluvione dell’ottobre 2000.
(Interpellanza)
Interpellanza Premesso:
- che l’evento alluvionale del 13-15 ottobre 2000
ha causato il deposito di ingenti quantità di materiale litoide
nella Dora Baltea e nelle principali aste torrentizie;
- che è urgente e necessario procedere a operazioni di disalveo
al fine di evitare, qualora il livello delle acque aumenti,
pericolosi fenomeni di esondazione o di ostruzione dei corsi
fluviali;
- che la legislazione nazionale si è arricchita di recenti
disposizioni e fissa criteri per la corretta gestione dei bacini
idrici;
i sottoscritti Consiglieri regionali
Interpellano
l’Assessore regionale delegato per sapere:
1) se gli uffici competenti hanno effettuato una stima della
quantità di materiale che si è riversata nei corsi
d’acqua e, in particolare, nella Dora Baltea, a
seguito dell’evento calamitoso di cui in Premessa:
in caso affermativo, quali sono i valori calcolati;
2) in quali zone si è già provveduto
all’asportazione del materiale (o di una parte di
esso) in esubero, quali sono le rispettive quantità estratte, quali
soggetti privati (imprese) sono stati coinvolti in tali operazioni
di ripulitura e dove sono stati stoccati gli accumuli;
3) secondo quale programma (tempi e modalità) intende procedere
alle ulteriori operazioni di disalveo della Dora Baltea e degli
affluenti interessati;
4) se, nelle zone più a rischio, sono previsti ampliamenti delle
aree naturali di esondazione.
F.to: Tibaldi - Frassy
Presidente
La parola al Consigliere Tibaldi.
Tibaldi (FI)
L’alveo della Dora Baltea e
quelli di altri torrenti affluenti dello stesso fiume sono colmi di
materiale inerte. Il fenomeno è ben visibile percorrendo il
fondovalle, dove si può notare come il fiume principale della
nostra regione, in diversi punti, abbia dei cumuli di materiale
litoide, di inerti, che sono più alti delle sponde laterali.
È naturale che questo fenomeno è stato causato principalmente
dall’evento alluvionale che ha colpito la nostra
regione un anno fa, ma è altrettanto vero che la sedimentazione di
questo materiale si è costituita anche ad opera di fenomeni
meteorologici e di dissesto idrogeologico che risalgono ad anni
precedenti.
Non dimentichiamo che altre alluvioni, anche se meno gravi,
hanno colpito Valle d'Aosta intorno alla metà degli anni
’90. Questo materiale che si sta sedimentando sui
letti fluviali ha creato degli isolotti di ghiaia e pietrisco che,
come segnaliamo nell’interpellanza, sarebbe
opportuno rimuovere. Sappiamo bene che la rimozione o meglio il
disalveo di questi fiumi potrà evitare un domani, se si
ripresentano fenomeni meteorologici come quelli che si sono
verificati, esondazioni, ostruzioni degli stessi letti fluviali e
di conseguenza danni e fenomeni calamitosi di cui abbiamo avuto
testimonianza in passato.
Il problema è stato più volte sottolineato, proprio
all’indomani dell’alluvione dello
scorso anno, ed è stato constatato che le arginature di per sé non
sono sufficienti, ma devono essere affiancate dalla pulizia dei
fiumi, perché la politica dei corsi mantenuti allo stato naturale
risulta essere è più un danno che non un vantaggio. Ovviamente
questo non vuol dire che bisogna sostituire il cemento al letto del
fiume, né che bisogna procedere ad escavazioni selvagge
nell’ambito del letto fluviale, però è altrettanto
vero che la regimazione e il controllo dei bacini idrici è di
fondamentale importanza per la tutela dello stesso bacino e di
conseguenza per la salvaguardia dell’ambiente e del
territorio che sono circostanti a questo bacino. Se le arginature
sono importanti, nel senso che contengono il flusso
d’acqua, anche se ne aumentano la velocità, sappiamo
anche che il disalveo, ovvero l’asportazione del
materiale litoide, è importante perché aumenta la sezione del fiume
e di conseguenza migliora la portata oraria dello stesso, evitando
in caso di sovrabbondanza di acqua fenomeni tipo esondazioni o
ostruzioni.
Con questa interpellanza si chiede quali sono le iniziative e le
attività che finora sono state svolte ed adottate
dall’Assessorato competente in materia. Le prime due
domande sono meramente di tipo cognitivo perché si chiede quali
sono i dati finora in possesso degli uffici competenti
dell’Assessorato, cioè se è stata stimata la
quantità di materiale presente nei letti fluviali e di questa
quantità qual è l’entità che è stata asportata; in
quali sono intervenute queste attività di tipo estrattivo; come
sono stati coinvolti i soggetti privati, nella fattispecie le
imprese e dove sono stati stoccati gli accumuli.
La terza domanda invece è quella più sostanziale di questa
interpellanza perché chiede qual è il programma, quali sono i
tempi, le modalità e le procedure per intervenire. Sappiamo che la
legge è piuttosto restrittiva in materia ma che sono allo studio
delle modifiche normative per poter rendere più agevole
l’asportazione di questo materiale. La stessa
società Geval ha chiesto di poter procedere allo sghiaiamento dei
bacini idrici che sono stati intasati da un eccesso di materiale
litoide, la stessa società quindi ha chiesto che la Regione proceda
alle operazioni di disalveo e giustamente, come si legge nella
delibera n. 3.674, la Regione ha riconosciuto che queste operazioni
di disalveo devono essere effettuate non solo nei bacini di
accumulo, ma anche in tutte le aste torrentizie regionali, oltre
che nella Dora Baltea.
Si parla di progetti di gestione, che sono in capo ai soggetti
privati, in questo caso alla Geval che ho citato, ma è auspicabile
che ci siano altri progetti di gestione, che dovranno poi essere
approvati dalla Regione ai sensi della legge n. 152/99 la quale che
prevede una competenza in capo alla stessa Regione in materia di
tutela dei bacini idrici.
L’Assessore, rispondendo ad un'interpellanza un
anno fa del gruppo dell’Ulivo, ha detto che si
doveva procedere alla definizione di un programma di pulizia e
disalveo della Dora. A distanza di un anno ci permettiamo di
chiedere cosa è stato fatto. Abbiamo visto che è stato costituito
un gruppo di lavoro pochi giorni fa - perché la delibera che ho
citato prima porta la data dell’8 ottobre - che
dovrebbe stabilire le modalità di elaborazione di questo programma,
di questa linea di interventi che si presume
l’Assessorato vorrebbe portare a compimento.
Ecco che l’interpellanza verte soprattutto su
questo punto e anche sul quarto punto che è quello di sapere se
nelle zone più a rischio sono stati previsti ampliamenti delle aree
naturali di esondazione. Abbiamo potuto constatare, proprio in
occasione dell’evento alluvionale dello scorso anno,
che alcune abitazioni sono state pregiudicate in maniera grave,
possiamo ricordare il fatto di Pollein con il torrente Comboé dove
le case erano state costruite in prossimità eccessiva di questo
corso d’acqua.
L’esondazione quindi interessa anche delle aree
golenali che prevedano una distanza da dove avvengono le opere di
urbanizzazione, dove si creano insediamenti umani o abitativi o di
attività e, visto che le leggi comprendono anche una mappatura dei
vari territori comunali, sarebbe interessante sapere se nelle zone
più a rischio sono state inserite delle aree di protezione, cioè
aree che sarebbero suscettibili di fenomeni di questo tipo, cioè di
esondazione e di conseguenza non dovrebbero essere costruite,
urbanizzate o antropizzate.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
L’evento alluvionale
dell’ottobre scorso è stato caratterizzato da un
elevato trasporto di materiale solido da parte dei corsi
d’acqua. Per una stima del materiale depositato
all’interno degli alvei è necessario distinguere fra
i corsi d’acqua laterali e la Dora Baltea, questo
perché operiamo con due modi assolutamente diversi per il disalveo.
Nel primo caso, e cioè per quanto riguarda i bacini laterali, i
quantitativi sono valutati man mano che si effettuano i lavori di
disalveo e di riparazione delle sponde; in genere le due operazioni
coincidono e non esiste al momento una stima complessiva.
Possiamo ipotizzare valori di alcune centinaia di migliaia di
metri cubi, 200.000 metri cubi di materiale delle aste laterali.
Invece per quanto riguarda il corso della Dora Baltea abbiamo
eseguito dei rilievi puntuali, effettuati nei primi mesi del 2001,
finalizzati alla redazione del progetto di disalveo, che permettono
di indicare una cifra di 800.000 metri cubi di materiale
depositato. Quindi, complessivamente è circa 1 milione di metri
cubi il quantitativo di materiale depositato
all’interno dei corsi d’acqua
regionali che è necessario asportare per ricondurre alla normalità
il regime idraulico dei torrenti laterali e della Dora.
Per quanto riguarda i disalvei, i Comuni hanno iniziato ad
effettuare interventi di disalveo, specie in prossimità degli
attraversamenti dal 14 e 15 ottobre, cioè in corso di evento. Dal
16 ottobre i Comuni, con l’ausilio delle Strutture
regionali, hanno operato secondo due direttrici strategiche: la
prima, per asportare il materiale laddove questo costituiva un
ingombro al regolare deflusso delle acque, nei tratti in cui le
opere di difesa spondale non hanno subito danni rilevanti e hanno
continuato a delimitare il corso d’acqua, quindi per
ridare un letto al corso d’acqua; la seconda, per
creare una sede invece dove il fiume o il torrente ha "divagato",
quindi mediante la movimentazione sulla sponda del materiale,
creando a volte anche delle protezioni con massi alla rinfusa per
limitare i fenomeni erosivi al "piede".
Il piano degli interventi urgenti, predisposto ai sensi
dell'ordinanza n. 3090, prevede un programma di disalveo dei corsi
d’acqua. Nel corso della Dora Baltea
l’asportazione del materiale avviene secondo un
programma di intervento specifico con il sistema della concessione.
In questo caso l’Amministrazione regionale ha
redatto i progetti di asportazione del materiale dalle aree di
sovralluvionamento determinando le quote di progetto oltre che i
quantitativi da rimuovere.
Si è anche proceduto a caratterizzare qualitativamente il
materiale ai fini del suo riutilizzo commerciale e quindi per poter
effettuare la valutazione del canone demaniale da corrispondere.
Nei bacini laterali, dove il valore commerciale del materiale non è
sufficiente per incentivare l’interessamento del
privato, le situazioni sono tali da richiedere quasi sempre non
solo la semplice asportazione del materiale, ma anche un intervento
di manutenzione delle opere presenti e di realizzazione di sistemi
di protezione delle sponde dall'erosione
dell’acqua.
L’intervento previsto si configura quindi come un
classico lavoro pubblico retribuito nel quale
l’imprenditore eventualmente interessato può
richiedere di acquisire la quota di materiale commercializzabile
dietro corresponsione del canone demaniale. La differenza è
sostanziale: lungo il corso della Dora c’è interesse
per il materiale e quindi gli imprenditori pagano per poterlo
estrarre, nei corsi d’acqua laterali quasi sempre è
l’Amministrazione che deve pagare per avere
l’intervento di disalveo. Lungo il corso della Dora
Baltea dal mese di febbraio 2001 è stata avviata la realizzazione
del programma di cui dicevo, previsto dall'ordinanza n. 3090.
Attraverso il rilievo puntuale dei tratti sovralluvionati è
stato possibile individuare i tratti dei corsi
d’acqua dove intervenire e fissare i quantitativi di
materiale da asportare per ricostituire le sezioni di deflusso ante
alluvione. Una parte di questi interventi non ha potuto concludersi
nella stagione invernale-primaverile scorsa per il sopraggiungere
evidentemente della morbida primaverile.
Questi lavori verranno ripresi nei mesi prossimi di dicembre e
gennaio e verranno conclusi. In questo senso darò al Consigliere
una tabella che ricapitola lo stato di attuazione degli interventi
lungo la Dora che sono stati affidati in concessione già al
febbraio 2001, in parte completati e in parte da completare, per un
complessivo disalveo previsto in 540 mila metri cubi.
Nei tratti dove non si è ancora operato oppure dove i lavori non
sono stati completati, dicevo, nei mesi di dicembre, gennaio
prossimi, le imprese che si sono rese disponibili opereranno,
previa ulteriore puntuale ricognizione delle quantità da asportare
perché nel frattempo la morbida primaverile ed estiva ha in certe
situazioni ancora portato del materiale, come normalmente avviene
ogni anno. Quindi, del programma predisposto rimangono da affidare
nei prossimi mesi interventi complessivi per 200-250 mila metri
cubi. Anche qui abbiamo il programma pronto, darò al Consigliere
una tabella con l’elenco degli interventi da
realizzare nei prossimi mesi che sommano a circa 250 mila metri
cubi di materiale inerte.
Per quanto riguarda l’ultima domanda, che poi è
la questione di sostanza dal punto di vista della programmazione,
va precisato che le operazioni di disalveo avvengono
all’interno delle sponde dei corsi
d’acqua e sono mirate a ricostituire le sezioni di
passaggio originarie. Bisogna dire che l'individuazione e la
creazione di zone di esondazione viene attuata attraverso la
realizzazione di progetti di sistemazione idraulica.
I progetti di sistemazione delle aree dissestate a causa della
piena in un corso d’acqua tendono infatti ad
individuare e delimitare, anche con opere di contenimento, le aree
nelle quali lasciare divagare le acque, evitando di danneggiare le
zone antropizzate. Tale indicazione rappresenta poi la concreta
realizzazione di una delle linee strategiche del piano degli
interventi urgenti approvato con delibera di Giunta n. 73/2001 che
prevede infatti di salvaguardare e, ove possibile, ampliare le aree
di esondazione dei corsi d’acqua.
Nel concreto va detto che al momento le aree naturali di
esondazione, derivanti dall’espansione delle acque
durante l’evento di ottobre, sono ad oggi
salvaguardate con un vincolo di inedificabilità che abbiamo posto
con la deliberazione n. 4.268/2000 e questo in attesa delle
risultanze dello studio affidato dall’Autorità di
bacino, finalizzato alla modellizzazione dell’evento
di piena della Dora Baltea, che costituirà lo strumento operativo
che ci consentirà di valutare la necessità di intervenire lungo il
corso della Dora, magari proprio prevedendo ampliamenti delle aree
naturali di esondazione, coerentemente con la valutazione della
correttezza e della coerenza dell'efficienza delle opere che già
sono state realizzate in passato lungo il corso della Dora.
Ugualmente, procederemo per la definizione di eventuali
ulteriori aree esondabili lungo il corso dei torrenti laterali,
affideremo di qui a qualche settimana i rilievi preliminari poi
allo studio e alla modellizzazione per i corsi
d’acqua laterali dell’evento di
piena, che ci consentirà anche qui di valutare se le opere che sono
state realizzate e che già ci sono sono coerenti oppure no e quindi
l'eventuale necessità di provvedere con la delimitazione di
ulteriori aree di espansione.
Presidente
La parola al Consigliere Tibaldi.
Tibaldi (FI)
Mi dichiaro soddisfatto della risposta,
riservandomi di prendere visione dei documenti che
l’Assessore ha affermato potermi consegnare.
