Classificazione
ISTRUZIONE PUBBLICA



Oggetto del Consiglio n. 3297 del 6 febbraio 2008 - Resoconto
OGGETTO N. 3297/XII - Interpellanza: "Coinvolgimento del
mondo della scuola nella promozione di un progetto di sviluppo
della società dell'informazione".
Interpellanza
Appreso che il governo regionale ha recentemente approvato un
progetto di promozione e sviluppo della società dell'informazione
affidandone alla società IN.VA. la realizzazione e la gestione
organizzativa e operativa per una spesa totale di circa 6 milioni
di euro;
Preso atto che tale progetto si rivolge ai ragazzi tra gli 11
e i 17 anni concedendo loro un contributo di 700 euro per
l'acquisto di personal computer;
Considerato che l'iniziativa, rivolgendosi ai ragazzi in età
scolare, avrebbe dovuto essere coordinata con il mondo della scuola
anche per raggiungere quegli obiettivi, come ad esempio la
digitalizzazione dei libri di testo, che da anni le istituzioni
scolastiche si pongono ma che non possono realizzare per mancanza
di fondi;
il sottoscritto Consigliere regionale
Interpella
l'Assessore competente per sapere:
1) se nella predisposizione del progetto sono state coinvolte
le istituzioni scolastiche e i loro docenti documentalisti;
2) se è intendimento del governo regionale realizzare una
collaborazione più stretta e proficua con il mondo della scuola per
la realizzazione di progetti comuni;
F.to: Venturella
Presidente
- La parola al Consigliere Segretario
Venturella.
Venturella (Arc-VA)
- Peccato che manchi l'Assessore
competente...
Presidente
- ... è il Presidente che risponde...
Venturella (Arc-VA)
- ... ah lei, oh miseria!
Presidente
- Dovrebbe essere contento, Consigliere
Segretario Venturella!
Venturella (Arc-VA)
- ... sono emozionato, il Presidente
della Regione che risponde, è eccezionale!
Abbiamo apprezzato prima nei lanci di agenzia e poi negli
articoli di stampa la notizia secondo cui il Governo regionale ha
recentemente approvato un progetto di promozione e di sviluppo
della società di informazione derivato dal Piano triennale del DSI
che ci siamo letti e giustamente, proprio per sviluppare questa
società dell'informazione, abbiamo affidato ad una società di cui
siamo soci attivi: la società "INVA", la realizzazione e la
gestione dal punto di vista organizzativo di un progetto, che mi
pare sia stato denominato "Un computer per famiglia" o una cosa del
genere, mi corregga se sbaglio. Questo progetto vuole essere un
aiuto economico e finanziario alle famiglie che hanno un solo
figlio che vogliono acquistare una serie di apparecchiature - non
solo computer, ma anche sistema operativo, sistemi applicativi,
"monitor", tastiera... - di 700 euro con un sistema che credo sia
semplice: l'utilizzo della "Carta Vallée", quindi si scarica
direttamente il contributo, naturalmente la spesa deve essere
superiore ai 700 euro, quindi è molto semplice. Dato che il
contributo è rivolto solo a quelle famiglie che hanno dei ragazzi
da 11 a 17 anni, quindi come conseguenza vuol dire che sono rivolti
alle famiglie che hanno degli studenti in casa perché in obbligo
scolastico, credo che sarebbe stato opportuno un collegamento con
il mondo della scuola e qui apro una piccola parentesi. Ho sentito
in questo Consiglio ogni tanto qualcuno dire che la scuola, dal
punto di vista informatico, è ridotta male, mentre io credo non sia
vero, perché ogni scuola - almeno per quello che mi ricordo - ha
una sua aula informatica che è provvista con 20-25 computer e
dispone di diversi programmi, fatti da diversi insegnanti, che
lavorano sia su "open source" che sull'"office di Window"
normalmente e molto spesso vi sono delle capacità di tipo
informatico degli alunni, vengono seguiti dei programmi all'interno
del percorso didattico, per cui la situazione nelle scuole è, a mio
avviso, abbastanza buona, soprattutto perché in ogni scuola vi sono
delle figure che si chiamano insegnanti documentalisti. Questi
insegnanti sono i responsabili delle aule computer, sono
responsabili dell'utilizzo dei computer da parte degli alunni e
delle classi, hanno in definitiva il "polso della situazione". È da
anni che si sta tentando di risolvere il problema dei libri di
testo, non so se il Presidente si ricorda... zainetto più leggero
anche dal punto di vista fisico e c'era un progetto della
digitalizzazione dei libri di testo grazie al quale lo studente ha
sì libri di testo, ma non così tanti, perché è provvisto di un
"personal computer" che può dialogare con quello dell'aula
informatica della scuola. In questo modo gli appunti, i compiti a
casa, le pagine da visualizzare sono facilmente visionabili, perché
tutti gli studenti hanno questo "personal computer" che può
dialogare con le macchine della scuola. Era auspicabile che, presa
per buona l'ipotesi di fornire a tutte le famiglie valdostane con
figli da 11 a 17 anni un "personal computer", vi fosse stato un
certo collegamento fra Assessorati, o meglio fra Amministrazione
regionale e mondo della scuola. Pare invece che non siano state
coinvolte le istituzioni scolastiche, non siano stati coinvolti i
docenti documentalisti e che questo progetto di informatizzazione
globale della Valle sia rimasto fine a sé stesso. Vogliamo sapere
se vi sono stati dei contatti più diretti nella predisposizione del
progetto, in caso contrario se è intendimento del Governo non dico
tornare sulle proprie posizioni, ma cercare di coinvolgere in
maniera più attiva il mondo della scuola per la realizzazione di
progetti che devono essere comuni, non devono essere progetti che
sono autonomi l'uno dall'altro.
Presidente
- La parola al Presidente della Regione,
Caveri.
Caveri (UV)
- Voglio innanzi tutto ringraziare il
Consigliere Segretario Venturella per tale interpellanza che mi
consente di parlare di un progetto che è e sarà un fiore
all'occhiello di questo Governo, anche se devo dire che non è
facile rispondere in quanto, partendo dalla recente iniziativa "Un
computer in famiglia", arriva, attraverso un nesso misterioso e non
esplicitato, alla problematica della digitalizzazione dei libri di
testo e in generale della carenza di fondi delle istituzioni
scolastiche per raggiungere obiettivi particolari. Eppure sembra
relativamente facile comprendere che le 2 questioni non hanno
alcuna relazione diretta. Lei avrebbe detto ai suoi studenti che
"non bisogna confondere le mele con le pere". Vorrei dirle come è
nata l'iniziativa "Un computer in famiglia", perché credo possa
essere interessante. L'iniziativa "Un computer in famiglia" nasce
alcuni mesi fa quando con la dott.ssa Zublena, Responsabile del
DSI, siamo stati al Comitato delle Regioni ed io ero "rapporteur"
di un provvedimento della Commissione europea sul "digital divide",
ossia sulla possibilità da parte delle pubbliche amministrazioni
nelle zone marginali di poter intervenire. Incontrando diversi
esperti e anche l'Europarlamentare svedese che si occupava del
medesimo rapporto al Parlamento europeo, è nata in me la
consapevolezza che il "digital divide" può essere un "cultural
divide", ossia un isolamento culturale. Noi potremmo avere la più
bella rete performante, fibre ottiche, banda larga, ma poi
rischiamo che queste strade del sapere non vengano imboccate da
nessuno. Assieme alla dott.ssa Zublena e all'ottima Nadia Savoini,
la mia collaboratrice, la dott.ssa Poliani, e a tutta una serie di
altri collaboratori, ricordo, sempre per l'Agenzia del lavoro, il
dott. Apostolo, abbiamo cercato di capire se esisteva qualche altra
Regione in Europa che aveva pensato di iniziare una distribuzione
capillare dei computer. In realtà non l'abbiamo trovata, abbiamo
trovato un'iniziativa di alcuni anni fa in Molise, che ebbe un
insuccesso perché venivano indicate delle caratteristiche tecniche
di un computer che corrispondeva ad una sola marca in commercio.
Abbiamo quindi deciso con una scelta approfondita di scegliere
delle generazioni di ragazzi, convinto che non ci rivolgiamo con
"Un computer in famiglia" agli scolari, ma alle famiglie con figli
in età scolare. Non si tratta di un sofisma, ma di una scelta di
"target" che ha un suo preciso fondamento, perché questo vuol dire
che mettere un computer con certe caratteristiche, lei è esperto e
sa che noi diamo il computer con la connettività, ossia deve essere
un computer che si connette e non un computer per videogiochi.
Negli ultimi anni l'Amministrazione regionale ha messo in atto
una serie di interventi strutturali per l'attuazione della società
dell'informazione, che vanno dal protocollo d'intesa gratuito con
"Telecom" per la copertura con tecnologia "ADSL" di tutti i Comuni
della Valle d'Aosta e ci tengo a dire che siamo più avanti di
quanto era previsto dalla tempistica dell'accordo, fino alla
creazione di un'ampia gamma di servizi e informazioni
dell'Amministrazione regionale disponibili sul sito "internet"
istituzionale, inteso come nuovo e importante strumento di
relazione tra il cittadino e la Regione. In parallelo - e questo
non le sarà sfuggito perché l'impiego dell'FSE è stato molto
intelligentemente adoperato dalle scuole valdostane - numerose
iniziative di alfabetizzazione informatica sono state realizzate su
tutto il territorio regionale, ma anche nelle scuole, in
particolare utilizzando i fondi FSE per il periodo di
programmazione 2000/2006. In sintesi quindi si è proceduto per
diffondere la connettività a banda larga e creare contenuti e
servizi disponibili via "web" e si è avviato un percorso di
accrescimento della cultura informatica dei cittadini. Potevamo
partire dagli ultra cinquantenni, abbiamo deciso 11-16 anni
ritenendo che questa fascia di età sia una fascia sensibile, per
cui, una volta che tali ragazzini cominciano ad adoperare in casa
loro il computer, è probabile che si diffonda in tutta la famiglia
una cultura informatica. Ora con l'iniziativa "Un computer in
famiglia", che è finanziata dal FSE con più di 5 milioni di euro,
si intende affrontare da un altro lato la problematica del tutto
moderna del divario digitale e del rischio di molti cittadini ad
accedere e utilizzare gli strumenti e i servizi informatici. Quella
è l'età topica delle ricerche scolastiche, della curiosità e una
volta che si è scoperto... lo dico perché uno dei miei 2 figli
accederà a questo contributo, naturalmente a casa abbiamo già il
collegamento "internet", però mi accorgo di come i compagni di
classe dei miei figli che vengono a casa mia per studiare che non
hanno il collegamento "internet" scoprono un mondo che, pur con
tutti i rischi, perché una delle parti formative è l'etica di
"internet" attraverso sistemi di "e-learning", ossia insegniamo ai
bambini come evitare di incorrere nei gravi rischi di "internet",
quindi l'idea di fondo dell'iniziativa, infatti, è quella di
incentivare le dotazioni informatiche delle famiglie valdostane.
Questo è l'inizio di un percorso che vede la diffusione di "PC"
equipaggiati per l'accesso a "internet" nei nuclei familiari,
puntando sul ruolo di "facilitatori" dei ragazzi - per la loro
naturale dimestichezza e interesse verso le nuove tecnologie -
nell'avvicinare gli altri componenti della famiglia all'utilizzo
del "personal computer" e di "internet". È evidente quindi che
l'interlocutore dell'Amministrazione regionale in questo progetto è
la famiglia e non in particolare il mondo della scuola.
L'intenzione dell'iniziativa, peraltro, non è quella di riempire
le case delle famiglie valdostane di un soprammobile tecnologico,
bensì di diffondere l'utilizzo di "internet" per favorire l'accesso
ai servizi telematici forniti dalla pubblica amministrazione,
aumentare informazione, formazione e relazione - c'è anche questa
idea di fornire assieme al "PC" un indirizzo di posta elettronica,
anche questo uno stimolo importante - e mettere in evidenza la
parte buona della rete. Il progetto prevede anche una fase
formativa per l'utilizzo etico e consapevole delle tecnologie
informatiche. A questo proposito, abbiamo fatto un accordo con
l'Associazione italiana per l'informatica e il calcolo automatico:
tutti i giovani che beneficeranno del contributo messo a
disposizione dal FSE potranno utilizzare un nuovo programma di
alfabetizzazione informatica di base denominato "E-Citizen",
rilasciato in Italia da "AICA" e facente parte del sistema delle
certificazioni informatiche. I giovani valdostani potranno quindi
beneficiare di un "kit" di autoformazione concepito per fornire le
conoscenze e le abilità necessarie per utilizzare "internet".
La risposta al primo quesito è quindi negativa, nel senso che
per questa prima fase e per le ragioni esposte non sono state
coinvolte, nella fase di predisposizione, le istituzioni
scolastiche, né tanto meno i rispettivi docenti documentaristi;
questo non significa - e naturalmente lo stiamo facendo in
collaborazione con l'Assessore Viérin - una riflessione su come
immaginare un maggior coinvolgimento delle scuole, perché famiglia
e scuola sono un binomio importante.
Secondo quesito: "collaborazione con il mondo della scuola"...
ciò non vuol dire che le questioni che lei pone non siano alla
nostra attenzione, la digitalizzazione dei libri... sono tutte
questioni ben presenti all'attenzione dell'Assessore all'educazione
e cultura e in termini di allocazione di bilancio questi sono temi
che dovremo tenere in considerazione. Vi sono però già delle piste
di collaborazione - e mi avvio a concludere -: da un lato, il DSI
ha già preso contatti con il Servizio supporto all'autonomia
scolastica della Sovrintendenza agli studi proprio per concordare
iniziative collaterali al progetto in questione che vedranno
coinvolte le scuole, "DVD" con dei "software", base di
collaborazione per la realizzazione di servizi "web" rivolti agli
studenti da inserire nella sezione del sito "internet" dedicata al
progetto; dall'altro lato, l'Agenzia del lavoro, responsabile della
stipula e dell'attuazione del protocollo d'intesa con "AICA", ha
già incontrato alcune istituzioni scolastiche e i centri di
formazione professionale presenti in Valle d'Aosta al fine di
incrementare il numero e la localizzazione sul territorio dei "test
center" accreditati da "AICA"; oggi quando si va a chiedere un
posto di lavoro, è indubbio che avere la Patente europea
informatica è un "atout" straordinario.
Infine va ricordato che il nuovo programma operativo 2007/2013
del FSE mette a disposizione le risorse necessarie per realizzare
progetti in numerosi ambiti di intervento, che vedono anche il
mondo della scuola tra i possibili attori beneficiari e devo dire
che la diffusione delle competenze chiave per l'apprendimento e il
lavoro, che comprendono ovviamente quelle legate all'utilizzo delle
nuove tecnologie, sono e restano un caposaldo del nuovo sistema di
scuola e di formazione.
Presidente
- La parola al Consigliere Segretario
Venturella.
Venturella (Arc-VA)
- Ringrazio il Presidente per la
completezza e la correttezza nell'esposizione del progetto, però mi
permetta solamente alcune osservazioni. Non utilizzo più "mi
consenta" da quando l'ha utilizzato il Presidente Berlusconi.
Lei ha detto Presidente: "esiste un nesso misterioso fra
l'iniziativa che abbiamo messo in porto noi e quella della
digitalizzazione dei libri di testo e quindi la mancanza di fondi",
invece esiste il nesso e credo che lei durante il suo intervento si
sia contraddetto rispetto alla prima affermazione, che era forse
un'introduzione ad effetto. Il nesso c'è perché crediamo che sia il
mondo della scuola la prima agenzia educativa in grado, con i suoi
tempi lunghi, con la sua articolazione territoriale per cui è
presente in tutte le Comunità montane, ma non solo, in quasi tutti
i Comuni, con delle figure che sono altamente professionalizzate, i
documentalisti, di insegnare ai ragazzi e poi quasi per una sorta
di osmosi formativa anche ai loro familiari l'uso del computer.
Abbiamo letto che non c'è solo l'acquisto del "computer", ma che
saranno messi a disposizione una casella di posta elettronica, dei
corsi di alfabetizzazione informatica rivolti all'uso del computer,
un servizio di "contact center" facendo il 199... Crediamo invece
che all'interno di questi giusti obiettivi che vi siete posti
dovesse essere coinvolto non ora, quasi a completamento, ma dovesse
essere coinvolto... se poi la scelta del Governo regionale era
autonoma e responsabile, responsabilmente lei, Presidente, diceva:
"no, mi avete detto questo", ma io credo che questa strada che
abbiamo percorso sia quella più corretta e organica, rispondente
alle esigenze del territorio valdostano, ma era chiaro che è
mancata, come lei mi conferma adesso, la coordinazione prima che
era indispensabile! Adesso le faccio un esempio, Presidente: esiste
un "personal computer" che è una specie di
"notebook, si
chiama "classmate" fatto per gli studenti, è un "PC" a basso costo,
costa neanche 300 euro; pensando ai 700 euro c'erano 300 euro per
fornire a tutti i 6.500 ragazzi, tutti...
Caveri
(fuori microfono)
- ... non possiamo
scegliere la marca di "computer"...
Venturella (Arc-VA)
- ... no, ma non sono solo
"Asus"...
(interruzione di un Consigliere, fuori microfono)
... il Regolamento prevede che si debba concludere e io
concludo...
(interruzione di un Consigliere, fuori microfono)
... assolutamente, esistono un sacco di marche, ma mi vuol far
rispondere oppure l'appetito, il borbottio dello stomaco è così
grande che neanche debba rimanere a testimonianza la
risposta...
Vado a concludere, quindi c'erano oltre i 300 euro per il
"notebook", altri 400 euro che potevano essere utilizzati per tutti
i "software" di questo mondo, perché abbiamo la sensazione che
questi 700 euro, se non collegati al mondo della scuola, serviranno
per prendere degli "hardware", delle schede, grandi schede grafiche
che possono far girare in maniera veloce dei bei giochi, perché non
esiste una coordinazione con il mondo della scuola. Vanno bene 700
euro, ma per fare cosa? Perché crediamo che questi 700 euro siano
utilizzati per alfabetizzare dal punto di vista informatico le
famiglie, ma non siano funzionali ad un obiettivo: l'obiettivo - io
l'ho capito adesso - non sono i ragazzi, ma le famiglie. A questi
ragazzi credo che non basti e che sia molto problematico pensare a
dei corsi di alfabetizzazione con un servizio esterno o con un
servizio di centralino 199, anche se l'obiettivo era compreso nel
piano triennale, credo che dovesse essere impostato in maniera
diversa; ci dispiace che non sia stato coinvolto il mondo della
scuola: la prima agenzia educativa che si rivolge a tutti i ragazzi
dagli 11 ai 16 anni.
Presidente
- Possiamo chiudere i lavori.
La seduta è tolta.
---
La seduta termina alle ore 20,13.
