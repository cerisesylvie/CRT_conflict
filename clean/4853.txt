Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 574 del 11 novembre 1982 - Resoconto
OGGETTO N. 574/VII - COMUNICAZIONE DEL PRESIDENTE DEL
CONSIGLIO: DECESSO DEL PREMIER SOVIETICO LEONID BREZNEV.
PRESIDENTE
: Colleghi Consiglieri, come vi avevo
annunciato, avrei informato il Consiglio di ulteriori notizie
ufficiali se queste fossero pervenute.
L'ANSA comunica che la radio e la televisione dell'Unione
Sovietica hanno interrotto i loro programmi che leggo
integralmente: "Il Comitato Centrale del Partito Comunista
dell'Unione Sovietica, il Presidium del Soviet Supremo dell'URSS ed
il Comitato dei Ministri dell'URSS informano, con profondo dolore,
il partito e tutto il popolo sovietico che Leonid Breznev,
Segretario Generale del Comitato Centrale del PCUS, Presidente del
Presidium del Soviet Supremo dell'URSS, è morto improvvisamente
alle 8,30 del mattino del 10 novembre 1982.
Il nome di Leonid Breznev, un autentico continuatore della
grande causa di Lenin, è un ardente campione della pace e del
comunismo, vivrà per sempre nei cuori del popolo sovietico e
dell'intera umanità progressista."
Personalmente vorrei aggiungere due parole a questo proposito, e
cioè che nel momento in cui una modificazione alla guida
dell'Unione Sovietica portò a sostituire Nikita Krusciov con il
compagno Leonid Breznev, la maggior parte dei cremlinologi bollò il
nuovo segretario del partito come un papa di transizione.
Questo giudizio fu clamorosamente smentito dalla storia, in
quanto nessuno è rimasto al supremo comando dell'URSS tanto quanto
Breznev.
Egli ha improntato di sé un'epoca fondamentale della vita
sovietica, sotto di lui l'URSS è davvero cresciuta a superpotenza,
con un raggio d'azione mondiale, e all'interno ha conosciuto un'era
di assestamento e di stabilità senza precedenti dopo gli anni del
rigido e sanguinoso autoritarismo staliniano e dell'esuberante,
qualche volta disorientante, liberalizzazione kruscioviana.
Colleghi, con queste parole credo che il Consiglio regionale
possa commentare la scomparsa di questo uomo che, come dicevo già
nella mia precedente comunicazione, ha improntato di sé non
solamente la vita del suo paese, ma soprattutto i rapporti con gli
altri paesi, le altre potenze, la vita internazionale di questi
ultimi tempi.
L'augurio che formuliamo è che i rapporti tra queste potenze e
la garanzia di pace nel mondo siano garantiti e migliorati da chi
avrà l'onere, certamente notevole, di sostituire Breznev alla guida
dell'Unione Sovietica.
