Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3166 del 22 ottobre 1987 - Resoconto
OGGETTO N. 3166/VIII - IMPEGNO PER IL MANTENIMENTO AD AOSTA
DEL CENTRO ELABORAZIONE DATI DELLA DELTACOGNE.
(Ritiro di
mozione).
PRESIDENTE:
Do lettura della mozione presentata dal
Consigliere Sandri:
Mozione
Premesso che il protocollo d'intesa IRI -Regione prevede la
creazione di una società siderurgica autonoma formalmente ma anche
funzionalmente con sede legale ad Aosta, e pertanto compiutamente
operativa anche nella gestione elettronica della fase
amministrativa;
Visto il parere espresso dal Prof. Ing. Enrico Ballatore del
Politecnico di Torino in merito alla valutazione della convenienza
funzionale, tecnica ed economica della proposta di trasferimento
del Centro di Elaborazione Dati (C.E.D.) della Deltacogne presso la
Deltasider di Milano che evidenzia una occupazione di 20 posti di
lavoro presso la sede di Aosta, in un quadro di convenienza
economica di 155 milioni;
Constatato che il dottor Giorgio ROZ della Direzione Sistemi
della Deltasider ha concordato sulla valutazione dei costi mentre
ha evidenziato discordanze solo su elementi in larga misura
secondari;
Preoccupato per l'emergere di iniziative da parte della
Deltasider di Milano di trasferire dati, procedure e personale in
tale città;
Solidale con il Consiglio di fabbrica della Cogne;
il Consiglio regionale della Valle d'Aosta
Impegna
- la Giunta regionale a porre la permanenza ad Aosta del
C.E.D. come elemento irrinunciabile nella trattativa con
l'IRI;
Si impegna
a manifestare concreta solidarietà ai lavoratori del C.E.D.
in lotta.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
È una mozione che intende riaffermare
pubblicamente a gran voce l'impegno che la Giunta regionale e il
Consiglio ha sempre dimostrato nei confronti del C.E.D. della
DELTACOGNE di Aosta.
Il C.E.D. era già stato in forse questa primavera per un suo
trasferimento a Milano; è stato richiesto, su indicazione del
Consiglio di fabbrica e da parte del Consiglio regionale, un parere
al Prof. Ballatore del Politecnico di Torino, il quale ha
dimostrato nero su bianco che i costi del trasferimento a Milano
erano grosso modo pari ai costi del mantenimento ad Aosta di questa
struttura, con un vantaggio occupazionale di quasi 22 persone. Con
questa dimostrazione non si capisce il motivo sostanziale per cui
la Deltacogne si sia ancora irrigidita ed abbia ultimamente preso
iniziative per il trasferimento di dati, procedure e personale in
tale città.
Con la parte deliberativa il Consiglio regionale intenderebbe
impegnarsi su questo tema, ed a porre l'esistenza del C.E.D. ad
Aosta come elemento irrinunciabile nella trattativa con l'Istituto
di ricostruzione industriale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.) -
L'atteggiamento delle forze di
maggioranza su questa mozione sarà di astensione, che è motivata
dal significato soprattutto politico che esso viene ad assumere; La
Giunta regionale ha già da tempo sostenuto queste esigenze e le ha
manifestate anche con fatti molto concreti, anche se la mozione non
lo dice, l'incarico all'ing. Ballatore lo ha dato la Giunta
regionale.
A seguito dell'ultima riunione del Comitato regionale Problemi
DELTACOGNE e Siderurgia in Valle d'Aosta, la Presidenza della
Giunta e il sottoscritto a nome della Giunta hanno inviato ai
responsabili della DELTASIDER e della DELTACOGNE un telegramma in
cui impegnavano l'una e l'altra a tenere conto del parere espresso
dall'Ing. Ballatori. Non solo, anche nell'ultimo incontro avvenuto
a Roma recentemente, il giorno 15 ottobre, il problema del C.E.D.
di Aosta lo abbiamo sottoposto ai massimi responsabili non solo
dell'IRI, della FINSIDER e della DELTASIDER.
Questi sono i motivi della nostra astensione, non per eludere il
contenuto della mozione, ma per dire che su questo argomento, anche
in coerenza con quanto concordato in sede di comitato regionale, la
Giunta regionale è continuamente impegnata.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
Voglio solo sottolineare un fatto: a
parte gli interventi effettuati dalla Giunta regionale, c'è una
costante nell'atteggiamento della DELTASIDER, ed è quello di voler
perseguire dei suoi obiettivi con una sistematicità ben precisa, è
quella di voler arrivare al dunque. Se questo si evidenzia per il
problema occupazionale in generale, credo che chiuderemo la
trattativa quando la DELTASIDER ci avrà detto esattamente quello
che ci deve dire, tanto per essere chiari, perchè a forza di tagli,
di piani successivi, si arriverà alla dimensione che la DELTASIDER
ha nella testa. In piccolo si riproduce qui la stessa identica
situazione: il Centro Dati era dato per scontato che doveva
rimanere ad Aosta dopo la presa di posizione giusta e giustificata
della Giunta, ribadita in un ordine del giorno del Consiglio; la
realtà è che questo Centro Dati la DELTASIDER lentamente lo sta
letteralmente smantellando. Gli addetti sono in cassa integrazione,
quelli che non sono impiegati; ha fatto rimanere un organico che è
assolutamente insufficiente a far fronte a quelle che erano le
esigenze del Centro Dati, ha tagliato il sistema occupazionale
all'interno del Centro Dati come vuole fare all'interno dello
stabilimento. Quando avrà deciso di spostare il Centro Dati, a quel
punto ci dirà che è stata costretta, sarà passato il tempo, e
dovremo arrenderci alla evidenza dei fatti.
Questo atteggiamento obiettivamente c'è, è reale. Capisco la
presa di posizione, e immagino che sia stata anche dura quella
dell'Assessore, però devo riconoscere che, nonostante l'impegno
della Regione in questo senso, non solo per il Centro Dati, ma per
tutta la vicenda della DELTASIDER, questa azienda abbia un
atteggiamento dilatorio che è un pochino intollerabile. Infatti
adesso riprenderemo la trattativa dall'inizio e ho la netta
impressione che quando si arriverà a dire che gli occupati sono
quelli che vuole la DELTASIDER, a quel punto si chiuderà la
trattativa. Questo è un atteggiamento che è deprecabile, ma è
individuabile.
Credo che sia rafforzativo votare questo ordine del giorno anche
della posizione assunta dalla Giunta; si potrebbe ingenerare una
posizione di frattura all'interno del Consiglio regionale per
questo problema che non è minimale, perchè riguarda un certo numero
di addetti.
Credo che sarebbe bene votare l'ordine del giorno all'unanimità,
non per disconoscere le iniziative che ha assunto la Giunta, ma per
non far balenare all'esterno che su un argomento che riguarda pur
sempre la DELTASIDER è venuto per certi versi a cadere quel clima
di unanimità che finora ha sostenuto sempre tutte le iniziative
dell'Amministrazione regionale nei confronti sia dell'IRI sia della
DELTASIDER più direttamente.
È una questione di opportunità politica; pregherei piuttosto di
rinviare questo ordine del giorno ad una prossima seduta, ma
evitare questa frattura che non servirebbe assolutamente a nessuno.
Su un argomento così delicato pregherei il Consigliere Sandri di
rinviare l'ordine del giorno, anche perchè avremo un incontro e
forse la prossima volta potremo giudicare questi argomenti con
maggiori dati a disposizione. Su un argomento del genere è meglio
essere unanimi per dimostrare una compattezza di intenti che può
servire nella trattativa nei confronti della controparte.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Ringrazio l'Assessore che ha confermato
l'impegno della Giunta, ringrazio per il suo intervento il
Consigliere Torrione che ha interpretato lo spirito con cui avevo
presentato questo ordine del giorno, che è quello di forte
preoccupazione per l'avvenire di tutta la DELTACOGNE, non solo del
C.E.D.. Soprattutto a livello di quest'ultimo la preoccupazione è
che; malgrado gli avvertimenti, le prese di posizione, malgrado che
fosse stato discusso e ne abbiamo parlato in quell'incontro con
Prodi ad Aosta, si è giunti al punto in cui, come penso ben
sappiate, il Consiglio di fabbrica ha minacciato lo sciopero del
trasferimento dei dati delle procedure del personale alla città di
Milano; proprio su questo punto specifico c'è dunque la minaccia di
uno sciopero del trasferimento.
Se un Consiglio di fabbrica di una azienda in crisi decide di
ricorrere a questo tipo di scioperi, è perchè la situazione è più
complessa di quanto si possa pensare. Non credo di dover accettare
la proposta del Consigliere Torrione di rinvio, perché la
situazione è urgente da subito e penso che sia anche un modo
importante di sottolineare oggi questo problema, perchè mi sembra
che la trattativa con l'IRI sia entrata in una fase di estrema
complicanza, e purtroppo l'erosione di posti di lavoro alla
DELTACOGNE continua incessantemente.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Condivido l'osservazione del
Consigliere Torrione, e invito o l'Assessore o il Consigliere
Sandri a cambiare idea: non si può su una questione di questo tipo
presentarsi con una impostazione che tutti dicono di condividere,
quando poi alcuni votano e altri no.
La questione è molto delicata, riguarda l'impostazione stessa
che si vuole costituire; se si toglie a questa società che deve
essere autonoma il centro di calcolo, non è più realmente autonoma.
Allora quando ci si pronuncia su queste cose, per non creare
confusione tra i lavoratori, è bene presentare se possibile un
atteggiamento unitario di questo Consiglio.
È un invito alla saggezza e all'equilibrio.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.) -
I ragionamenti che sono stati fatti dal
Consigliere Torrione e dal Consigliere Mafrica devono essere
accettati dal Consigliere Sandri, che invito a fare questo sforzo.
Sinceramente, questa mozione, e lo dico senza polemica, non
l'abbiamo molto capita. Siccome ci ritroviamo spesso a parlare di
queste cose, credo che a quel tavolo lì possiamo dirci tutto quello
che vogliamo, ma all'esterno, se vogliamo mantenere una posizione
chiara, questa mozione va ritirata, altrimenti il Consiglio
regionale si troverebbe davanti ad una situazione che non saprebbe
dirimere, e giustamente ha detto anche il Consigliere Mafrica che
qui qualcuno deve capire che un sacrificio va fatto. L'Assessore
Lanivi ha spiegato che l'azione che la Giunta ha fatto, è un'azione
pressante e di continuo taccheggiamento nei confronti di questa
azienda; a questo punto cosa vogliamo fare di più?
Un minimo di sacrificio, come è stato detto da parte di tutti,
lo chiedo anche io al Consigliere Sandri trattandosi di un discorso
di importanza fondamentale; rinunciando a questa mozione non credo
si rinunci a niente, si continuerà a lavorare assieme con la stessa
efficacia dimostrata fino ad oggi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Mi preme sottolineare un elemento, che
non mi sembra emerga con sufficiente chiarezza dalle parole
dell'Assessore e dal Consigliere Tamone: questa mozione ha lo scopo
di testimoniare, forse per l'ennesima volta, che su questo tema la
Giunta e il Consiglio lavorano assieme. Non posso accettare che su
queste mozioni si continui a ripetere: "ma la Giunta ha fatto";
sono stati la Giunta, il Consiglio regionale e il Comitato che
insieme si sono impegnati, anche con le forze sociali e le forze
sindacali. Questo spesso non viene rimarcato sufficientemente e
spesso viene mascherato con atteggiamenti che, a seconda di come
viaggia il vento, sono di arrogarsi il vento quando è favorevole, e
di suddividere le preoccupazioni quando il vento diventa
sfavorevole.
Non credo che non si possa non accettare un così pressante
appello da parte del Partito Comunista e dell'Union Valdôtaine, che
da soli rappresentano praticamente larga parte di questo Consiglio,
quindi ritiro la mozione, ma è l'ultima volta che accetto che in
una discussione in Consiglio su questo tema ci sia un
diversificarsi della Giunta dalla unanimità con il Consiglio
regionale.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.) -
Je n'accepte pas cette conclusion de
M. Sandri, parce qu'il avait accusé la Junte, il y
a une
semaine, de vouloir trouver l'unanimité sur certains problèmes pour
se cacher derrière certains choix. L'Assesseur a présenté le
problème à la Commission unitaire qui a pris un choix solidaire. Je
ne comprends pas l'attitude du Conseiller Sandri de présenter une
motion au Conseil pour engager la Junte sur ce qu'elle a déjà fait
en accord avec toutes les forces politiques.
On dit dans la motion: "Si impegna a porre la permanenza ad
Aosta del C.E.D. ...", mais ça c'est une contradiction en termes.
C'est le Conseil qui s'est engagé dans cette Commission unitaire,
il y aura cette rencontre le 29 et après on décidera ce qu'il faut
faire. Jamais la Junte a voulu trouver des relations particulières,
au contraire, on a choisi une ligne qu'on a portée de l'avant
jusqu'à aujourd'hui. Alors, quel est le problème? Pourquoi
présenter une motion de ce genre, étant donné qu'il y
avait
l'attitude générale de toutes les forces politiques? C'est pour
cela qu'on ne voit pas la raison de voter cette motion.
PRESIDENTE:
Il Consigliere Sandri ha ritirato la
mozione.
IL CONSIGLIO
prende atto
