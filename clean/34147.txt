Classificazione
OPERE PUBBLICHE



Oggetto del Consiglio n. 2065 del 9 novembre 2011 - Resoconto
OGGETTO N. 2065/XIII - Disegno di legge: "Interventi per lo
sviluppo di Aosta capitale dell'autonomia".
Articolo 1
(Finalità e oggetto)
1. La Regione, con la presente legge, anche in deroga a
quanto previsto dalla legge regionale 20 novembre 1995, n. 48
(Interventi regionali in materia di finanza locale), disciplina la
realizzazione e il finanziamento di opere pubbliche per lo sviluppo
della città di Aosta, capitale dell'autonomia regionale, nonché il
finanziamento delle attività volte allo sviluppo economico, sociale
e turistico del capoluogo regionale.
Articolo 2
(Interventi per il finanziamento di opere)
1. La Regione, considerato l'interesse dell'intera
collettività valdostana alla realizzazione degli interventi diretti
a qualificare servizi e infrastrutture urbani della città di Aosta,
assicura il finanziamento delle opere di cui all'articolo 1, da
attuarsi nel periodo 2012/2021, volte in particolare:
a) alla conservazione e alla valorizzazione del patrimonio
monumentale, archeologico e artistico;
b) al miglioramento della qualità ambientale e al recupero di
aree degradate;
c) all'adeguamento della dotazione di impianti
turistico-sportivi, culturali e per il tempo libero;
d) al miglioramento della dotazione dei servizi e delle
infrastrutture per la mobilità urbana, anche attraverso la
definizione di un sistema di raccordi stradali, di trasporti e di
parcheggi.
2. La Regione concede al Comune di Aosta, considerato il
ruolo prioritario e strategico del capoluogo regionale e delle
esigenze finanziarie ad esso correlate, finanziamenti volti ad
assicurare la gestione delle opere di cui al comma 1 e il
funzionamento dei servizi a vantaggio dell'intera collettività
valdostana, con particolare riguardo a quelli turistico-sportivi.
La Giunta regionale, con propria deliberazione, stabilisce le
modalità per il trasferimento dei finanziamenti necessari al
sostegno delle attività di gestione e dei servizi di cui al
presente comma.
Articolo 3
(Realizzazione delle opere)
1. Le opere di cui all'articolo 1 sono definite nell'ambito
di un piano di interventi, contenente la sintetica descrizione
delle caratteristiche tecnico-funzionali delle opere e
l'indicazione delle relative priorità. Il piano è approvato con
deliberazione della Giunta regionale, d'intesa con il Comune di
Aosta.
2. La Giunta regionale, con propria deliberazione, stabilisce
inoltre i criteri e le modalità per la realizzazione delle opere e
per il trasferimento dei finanziamenti a tal fine
necessari.
3. Le opere sono realizzate dal Comune di Aosta.
4. Qualora la realizzazione delle opere richieda l'azione
integrata e coordinata di diverse amministrazioni, enti o altri
soggetti pubblici, il Presidente della Regione promuove la
formazione di accordi di programma, ai sensi dell'articolo 26 della
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta).
Articolo 4
(Disposizione transitoria)
1. Le opere previste nel programma degli interventi
predisposto ai sensi della legge regionale 2 marzo 1992, n. 3
(Interventi per la riqualificazione di Aosta quale moderno
capoluogo regionale), sono portate a compimento ai sensi della
legge regionale medesima.
Articolo 5
(Disposizioni finanziarie)
1. Per il finanziamento del piano di interventi di cui
all'articolo 3, è autorizzata una spesa complessiva nel decennio
2012/2021 di euro 15.000.000, di cui annui euro 1.500.000 per gli
anni 2012 e 2013.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.4.2.20
(Trasferimenti per spese di investimento con vincolo di
destinazione agli Enti Locali).
3. Al finanziamento dell'onere di cui al comma 1 si provvede
mediante i trasferimenti finanziari con vincolo settoriale di
destinazione nell'ambito degli interventi regionali in materia di
finanza locale determinati a decorrere dall'anno 2012, ai sensi
dell'articolo 25 della l.r. 48/1995.
4. L'onere derivante dall'applicazione dell'articolo 2, comma
2, è determinato in annui euro 1.500.000 per il decennio
2012/2021.
5. L'onere di cui al comma 4 trova copertura nello stato di
previsione della spesa del bilancio di previsione della Regione per
il triennio 2011/2013, per annui euro 300.000, nell'unità
previsionale di base 1.4.2.10 (Trasferimenti correnti con vincolo
di destinazione agli Enti Locali) e, per annui euro 1.200.000,
nell'unità previsionale di base 1.4.4.10 (Trasferimenti correnti
per altri interventi di finanza locale).
6. Al finanziamento dell'onere di cui al comma 4 si provvede,
per annui euro 300.000, mediante i trasferimenti finanziari con
vincolo settoriale di destinazione nell'ambito degli interventi
regionali in materia di finanza locale determinati a decorrere
dall'anno 2012, ai sensi dell'articolo 25 della l.r. 48/1995 e, per
annui euro 1.200.000, mediante l'utilizzo degli stanziamenti
iscritti nello stesso bilancio nell'unità previsionale di base
1.15.1.30 (Quote capitale per ammortamento mutui).
7. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente -
Ricordo che il disegno di legge ha avuto il
parere favorevole, a maggioranza, della II Commissione, con un
emendamento, e del Consiglio permanente degli enti locali; inoltre
sono stati presentati due emendamenti dal gruppo ALPE e uno
dall'Assessore Marco Viérin.
La parola al relatore, il Consigliere Rosset.
Rosset (UV) -
Grazie Presidente.
È indubitabile che, nel tempo, la città di Aosta abbia acquisito
un ruolo crescente nelle dinamiche sociali della nostra Valle.
Prima l'asse ferroviario a cavallo tra Ottocento e Novecento e poi
l'asse autostradale nel passaggio fra Novecento e Duemila hanno
definito con chiarezza il ruolo di Aosta. Un ruolo storico che
attraversa la storia, dai Salassi (così come dai ritrovamenti
archeologici) alla conquista romana, che dà il nome, che "battezza"
e connota la città e poi attraverso le epoche successive si
sovrappongono i diversi strati di vita aostana fino al passaggio
dalla storia moderna a quella contemporanea.
L'industrializzazione, con l'industria siderurgica in espansione
specie nei primi anni del secolo scorso, e il lento e progressivo
svilupparsi - nel passaggio fra l'Italia liberale e la Provincia di
Aosta - di una serie crescente di strutture amministrative culmina
con Aosta "capitale" nel disegno dell'autonomia speciale del
dopoguerra. Oggi nella cosiddetta
"Plaine"
, fenomeno
interessante di "spalmatura" di Aosta nella propria cintura con i
Comuni viciniori, che pur legandosi alla
"veulla"
(traduzione letterale dell'intervento svolto in patois: "città")
hanno mantenuto la propria identità, si concentra una parte
largamente maggioritaria della popolazione valdostana ed esiste in
più, anche a cerchi concentrici molto vasti, un fenomeno di
pendolarismo quotidiano e talvolta settimanale rispetto ai Paesi di
provenienza.
Aosta inoltre è stata, ed è, un crogiolo di persone di
immigrazione esterna alla regione, che si è innestata sul
preesistente tessuto umano e culturale. Una vocazione
all'accoglienza da non sottostimare e che, con le ultime ondate
migratorie extraeuropee, porrà Aosta in una delicata situazione di
laboratorio per concretizzare la necessaria integrazione. Lo
sviluppo dell'autonomia ha concentrato, in un'attenuata, ma pur
persistente forma di centralismo regionale, molti servizi di vario
genere nella città di Aosta, che da tempo regge gli onori e gli
oneri di una presenza "a fisarmonica" fra residenti e persone che
invece accedono alla città per gli uffici (basti pensare alla
Regione, al Tribunale, al TAR) o altri servizi (come l'ospedale,
eccetera), i professionisti, il commercio e tutto questo è
rinvenibile nell'unico contesto davvero urbano della nostra
regione. Tutto ciò ha un costo e un peso che gravano sul Comune di
Aosta, la cui amministrazione, che ha attraversato i secoli, è
erede di un'espressione politica continuativa e cronologicamente
più profonda della ben più giovane istituzione regionale.
Queste considerazioni ci impongono di prendere atto delle
profonde trasformazioni economiche, sociali, culturali e politiche
intervenute in questi ultimi decenni nella nostra comunità, di
conseguenza diventa necessario attrezzarci, nell'epoca della
globalizzazione, per elaborare un progetto dove nulla può essere
lasciato al caso o all'improvvisazione, ma deve proporre seri
argomenti su come fare sviluppo in una regione fortemente
caratterizzata dalla sua natura alpina e dal suo particolarismo
culturale, in modo da renderla più forte, più solida e più adeguata
ai mutamenti in atto. Qui entra in gioco il ruolo fondamentale
della città di Aosta, quello della sua trasformazione da capoluogo
regionale - qual è attualmente - a "capitale dell'autonomia".
Ebbene il disegno di legge n. 153 va in questa direzione,
evidenziando e riconoscendo il ruolo di Aosta per promuovere lo
sviluppo economico, sociale e turistico a vantaggio e
nell'interesse dell'intera collettività valdostana.
È un disegno di legge che si compone di cinque articoli, che
prevede un finanziamento regionale diretto alla realizzazione e
alla gestione di opere pubbliche da attuarsi nel decennio
2012/2021, volte alla conservazione e valorizzazione del patrimonio
monumentale, archeologico e artistico, al miglioramento della
qualità ambientale e al recupero di aree degradate, all'adeguamento
della dotazione di impianti turistico-sportivi, culturali e per il
tempo libero, al miglioramento di servizi e delle infrastrutture
per la mobilità interna, anche attraverso la definizione di un
sistema di raccordi stradali, di trasporti e di parcheggi. Il tutto
da approvarsi con delibera della Giunta regionale, d'intesa con il
Comune di Aosta, come previsto dall'articolo 3 del disegno di
legge. Per il finanziamento del piano la Regione stanzia un importo
di 15.000.000 di euro, da trasferirsi in quote annuali di 1.500.000
di euro. Tali fondi sono a valere sulle finanze locali, ovvero sono
parte delle quote del 95 percento dell'IRPEF destinate agli enti
locali valdostani ai sensi dell'articolo 25 della 1egge regionale
n. 48/1995. La legge al nostro esame è la dimostrazione di una
logica d'intenti comuni tra Amministrazione regionale e
Amministrazione comunale, in cui le due entità, se funziona il
principio di sussidiarietà caro ai valdostani, devono lavorare allo
stesso scopo e nello stesso territorio in un rispetto reciproco dei
ruoli. Un equilibrio mai semplice da raggiungere, ma necessario,
che deve tenere conto della necessità di evitare, in un tempo di
tagli e risparmi, che il sostegno ad Aosta possa in qualche modo
essere vissuto come discriminatorio dagli altri 73 Comuni della
Valle d'Aosta.
Concludo ringraziando l'Assessore Lavoyer e i dirigenti
dell'Assessorato del bilancio, nonché i colleghi della II
Commissione; ringrazio inoltre il Presidente del CELVA, il Sindaco
e l'Assessore al bilancio del Comune di Aosta per il contributo e
la condivisione di questo disegno di legge. L'auspicio è che gli
interventi per lo sviluppo di Aosta capitale dell'autonomia possano
trovare realizzazione nell'interesse dell'intera collettività
valdostana.
Presidente -
Dichiaro aperta la discussione generale.
La parola all'Assessore al bilancio, finanze e patrimonio,
Lavoyer, per illustrare l'emendamento presentato; a tale proposito,
mi scuso per avere prima erroneamente attribuito all'Assessore
Marco Viérin la presentazione dello stesso.
Lavoyer (FA) -
Grazie Presidente.
Ringrazio il relatore, volevo solo illustrare brevemente
l'emendamento, che ha natura meramente tecnica, nel senso che è
necessario per dare la copertura sul nuovo bilancio 2012-2014, che
è già stato approvato dalla Giunta e ora all'esame delle
commissioni.
Presidente -
Se nessun altro chiede di prendere la
parola, dichiaro chiusa la discussione generale.
La parola al Consigliere Lattanzi, per dichiarazione di
voto.
Lattanzi (PdL) -
Grazie Presidente.
Ho aspettato perché pensavo che i colleghi intervenissero, per
una questione di alternanza, visto che la relazione l'aveva fatta
la maggioranza...ma non c'è problema, non dovendo fare il
relatore...devo fare solo la dichiarazione di voto, va benissimo.
Voglio ringraziare i colleghi della commissione e in particolare i
colleghi di maggioranza che hanno voluto condividere con noi questo
forte desiderio. È dal 1998 che, come Popolo della Libertà della
Valle d'Aosta, abbiamo iscritto questo specifico obiettivo nel
nostro primo programma di legislatura. Sono passati molti anni, in
verità non è che Aosta sia rimasta sola o abbandonata dai piani
regionali: c'era una legge che le destinava miliardi, soldi che
sono stati in parte utilizzati bene, in parte meno bene, ma che
hanno caricato il nostro capoluogo - così si chiamava la legge,
Aosta Capoluogo - di una maggiore e crescente responsabilità. Il
collega Rosset ha detto che oggi Aosta, insieme alla
Plaine
e ai Comuni limitrofi, rappresenta l'indiscutibile centro
istituzionale, amministrativo, giudiziario, universitario,
scolastico, sanitario e anche sportivo, un ruolo di cui si è
assunta l'onere proprio per una volontà di una trasformazione post
industriale, che l'ha vista interprete in questi ultimi anni.
Abbiamo ancora nel centro della città un'acciaieria, però oggi è
indubbio che la stessa risulta in una prospettiva dell'Aosta del
futuro un corpo a sé rispetto alle evoluzioni che l'urbanistica
della città ha affrontato. È evidente il carico e l'onere anche
economico-finanziario, strutturale che Aosta ha dovuto assumersi.
Ecco perché abbiamo sempre ritenuto importante che fosse
riconosciuto a questa città non solo il ruolo di capoluogo e di
polo amministrativo, giudiziario, universitario, come dicevo, ma
anche quello di capitale e questo per una forte convinzione: che
Aosta potesse diventare il volano economico virtuoso non solo per
sé stessa, ma per tutta la regione. Questo le viene riconosciuto
dagli abitanti dei comuni limitrofi: se si va a Courmayeur o a
Pont-Saint-Martin, si vede riconosciuto tale ruolo, andare ad Aosta
è un fatto importante, è un momento di condivisione della
popolazione valdostana di una riconoscenza culturale anche di
questa nostra città. Con piacere quindi il nostro gruppo, insieme
agli alleati della maggioranza, propone con convinzione questo
importante finanziamento. Il collega Rosset ha parlato di due
tranches
con due destinazioni precise: una di 15.000.000
diretta gli investimenti importanti che la città necessita in
termini urbanistici, di riqualificazione per dare un volto sempre
più turistico e commerciale, aggregativo e culturale a questa
capitale; l'altra per aiutarla a sostenere i cospicui costi
amministrativi di spesa corrente che la città, a nome della
Regione, deve affrontare. Abbiamo considerato non solo giusto, ma
dovuto a questa città riconoscerle il sacrificio e il costo
culturale e sociale, quello del traffico e i disagi che la città
deve affrontare per assumersi l'importante ruolo di Aosta capitale.
Voteremo questo disegno forti di una consapevolezza: se Aosta va,
l'intera Regione va. È vero che Aosta ha un'economia diversa da
quella di Cervinia o di Courmayeur, ma non si può immaginare una
Valle d'Aosta sempre più turistica, più proiettata alla creazione
di nuovo PIL se non dotata di una capitale importante,
riqualificata e rilanciata verso un turismo sempre più culturale,
commerciale e aggregativo; per questo abbiamo condiviso tutti gli
aspetti di tale disegno di legge. Siamo convinti che esso non possa
che essere un disegno di legge condiviso da tutte le forze di
maggioranza, da tutti i cittadini di Aosta e non, perché questo
ruolo non solo deve essere riconosciuto a parole, ma nei fatti.
Questo è un fatto concreto, che va a favore della città di Aosta e
della regione tutta. Grazie.
Presidente -
La parola al Consigliere Bertin, per
dichiarazione di voto.
Bertin (ALPE) -
Grazie Presidente.
Questa legge, "Aosta capitale", segue la più vecchia "Aosta
capoluogo di Regione" del 1990, all'epoca della "Giunta Bondaz",
nella quale l'attuale Presidente della Regione non era presente e
si è voluto recuperare anche da questo punto di vista...facendo una
legge che richiama "Aosta capoluogo". Quel provvedimento aveva come
obiettivo quello teorico di dare dei finanziamenti ad Aosta per le
infrastrutture più importanti, ma poi si è persa in mille rivoli,
andando a progettare piccoli interventi di manutenzione e nulla
più, è stata una legge che non ha raggiunto gli obiettivi
prefissati. In commissione il Sindaco, quando è stato audito, ci ha
detto che questa era una legge di principi e non di soldi; a mio
avviso, più che una legge di principi, è tutta un programma,
iniziando dal titolo che richiama direttamente il programma
elettorale per le elezioni comunali del 2010 dell'alleanza Union
Valdôtaine e PdL, appunto "Aosta capitale", un programma che doveva
portare ad Aosta tantissimi soldi e su questo progetto si è fatta
la campagna elettorale. Oggi i soldi che arriveranno ad Aosta con
tale legge propagandistica sono molti di meno da quelli previsti
dal progetto un po' megalomane della campagna elettorale del 2010:
sono 1.500.000 per le spese correnti e 1.500.000 come finanziamento
per interventi sulla città.
Si tratta di una legge piuttosto confusa per quel che riguarda i
meccanismi di finanziamento; il Sindaco in commissione ha
specificato che, secondo lui, il mutuo verrebbe acceso
dall'Amministrazione regionale e al Comune di Aosta rimarrebbero
solo i capitali da spendere, però non abbiamo avuto dei chiarimenti
e non si è capito bene chi accenderà questo mutuo, se il Comune di
Aosta o la Regione.
Un altro aspetto da mettere in evidenza è che il Consiglio
regionale verrà by-passato da questa legge, perché il programma dei
lavori e gli interventi verranno gestiti da un rapporto diretto fra
il Presidente della Regione e il Sindaco di Aosta, by-passando ogni
coinvolgimento del Consiglio regionale, che si limiterà oggi a
votare tale provvedimento e non avrà più nessun riscontro
successivo sull'andamento della legge, una legge che non darà
grandissimi risultati. Inoltre, dicevo, non avremo neanche la
possibilità di sapere come verranno spesi questi soldi. Il Sindaco
ci ha indicato alcune ipotesi: dalla pedonalizzazione dell'Arco di
Augusto con l'acquisto della Casa Rossa e del suo abbattimento per
dare un senso al ponte sul Buthier, che ormai è lì da tanto tempo
ed è costato 3.000.000, ma che continua a non avere un senso. Al di
là di questo, non sapremo mai come saranno spesi tali soldi:
potranno essere spesi come ci ha indicato il Sindaco, ma anche per
altri interventi; per quanto riguarderà il Consiglio regionale, non
potremo più intervenire e nulla si saprà, da tale punto di vista,
presenteremo alcuni emendamenti alla legge.
Annuncio un voto contrario, perché non ci pare che questa legge
nella forma e nella sostanza cambi le cose. Grazie.
Presidente -
La parola alla Consigliera Carmela
Fontana.
Fontana (PD) -
Il disegno di legge oggi in discussione
avrebbe dovuto nelle intenzioni della Giunta e della maggioranza
fornire alla città di Aosta gli strumenti finanziari adeguati a
garantire nei prossimi 10 anni il ruolo di moderna capitale
dell'autonomia. Nei diversi annunci che hanno preceduto la stesura
e la discussione di questo disegno di legge, la coalizione
Autonomisti più destra prometteva, anche grazie alla benevola
intercessione del Governo nazionale, fiumi di denaro in arrivo ad
Aosta per costruire le grandi opere promesse in campagna
elettorale: l'Università, la Testafochi, il metrò, l'ala nuova
dell'ospedale, il teleriscaldamento. Di cosa discutiamo invece
oggi? Di una legge scarna di finanziamenti, assolutamente irrisori:
appena 15.000.000 di euro da qui al 2021, una cifra lontanissima
non solo da quella annunciata e promessa - vi ricordo che si
parlava di 800.000.000 di euro durante la campagna elettorale di
Aosta del 2010 -, ma anche degli stanziamenti della precedente
legge su Aosta capoluogo, che stanziava 140.000.000.000 di lire in
10 anni, 70.000.000 di euro di oggi. Altro che Aosta capitale,
altro che grandi opere! Cosa pensano di fare l'Amministrazione
regionale e quella aostana con 15.000.000? È una cifra
insufficiente anche solo per portare a termine una di quelle grandi
opere!
Questa legge manca di un disegno strategico, di una visione
complessiva, si limita a garantire le risorse che la città dovrà
usare per coprire le spese correnti, l'ordinaria amministrazione;
visti i minori finanziamenti garantiti dalla Regione e i continui
tagli derivanti dalle varie manovre finanziarie anticrisi statali e
regionali, il bilancio complessivo è in perdita. Che fine hanno
fatto i proclami milionari della campagna elettorale? È con queste
risorse che si vuole garantire un futuro di città turistica e
culturale ad Aosta? È questo il riconoscimento del ruolo annunciato
di capitale dell'autonomia? Voglio ricordare che il PD da tempo
sostiene che Aosta ha un ruolo diverso da tutti gli altri Comuni,
lo sostiene con i fatti, è del 2009 un'iniziativa del gruppo
comunale del PD, una mozione che chiedeva di riconoscere questo
ruolo centrale della città capoluogo della nostra regione. Voglio
ricordare che la mozione sottolineava nelle premesse:
"Nella
città di Aosta sono collocati sedi e servizi di interesse
regionale, molti servizi resi dall'Amministrazione comunale sono
fruiti dall'intera comunità valdostana, gli accessi che interessano
la città sono quotidianamente numerosi per motivi di lavoro,
turistici e di fruizione dei suddetti servizi. Tale consistente
presenza giornaliera impegna l'Amministrazione comunale in una
costante opera di manutenzione e di mantenimento dei servizi
offerti, tale da richiedere uno sforzo economico tutt'altro che
indifferente. Il Comune di Aosta sostiene direttamente la spesa
relativa al personale ausiliario delle scuole materne ed
elementari, 34 bidelle, per un importo di circa 1.000.000 di euro,
inoltre le spese relative alla gestione dei servizi di prevalente
interesse regionale incidono notevolmente sul bilancio del Comune
di Aosta"
. Fra queste nella mozione si ricordavano le spese per
l'illuminazione pubblica di strade di collegamento regionale,
quelle per gli uffici giudiziari del Palazzo di giustizia, quelle
per la gestione di impianti sportivi di interesse regionale, quelle
di esercizio annue per interventi sulla viabilità relativa alle
strade di grande percorrenza e quelle per la manutenzione ordinaria
e lo sgombero neve. Nella mozione si sottolineava anche il
crescente bisogno delle famiglie, il costante invecchiamento della
popolazione della città superiore alla media regionale - il 24
percento degli abitanti ha oltre 65 anni -, tale da richiedere una
maggiore attenzione e determinare un significativo investimento
sociale, che si accompagna a forme di agevolazioni e ad esenzioni
tariffarie dovute ad una composizione sociale complessa tipicamente
urbana, investimento che riguarda l'intera popolazione cittadina e
che solo in parte risulta coperto dall'importante trasferimento
regionale vincolato: quello riguardante gli anziani. La mozione
concludeva richiedendo un confronto con l'Amministrazione
regionale, che la stessa, in deroga a quanto previsto dalla legge
n. 48/1995, riconoscesse questo ruolo ad Aosta, attribuendo un
finanziamento speciale regionale senza vincolo di destinazione. Con
tale legge ci sembra si risponda solo in parte a quella richiesta,
che ricordo era del gennaio 2009, non cercando di inserire nella
legge, oltre che l'ordinario, la possibilità di pensare ad un
futuro diverso per la città, che finalmente possa darle lo slancio
per essere attrattiva per gli studenti, per i turisti e per essere
maggiormente vivibile per i suoi cittadini.
Presidente -
La parola al Consigliere Salzone, per
dichiarazione di voto.
Salzone (SA-UdC-VdA) -
Grazie Presidente.
Questo disegno di legge rappresenta un nuovo punto di partenza
di un percorso che intende raggiungere obiettivi importanti
attraverso un rilancio socio-economico e turistico della città di
Aosta, riconoscendone il ruolo centrale di capitale dell'autonomia.
È una proposta fortemente voluta dalle forze politiche di
maggioranza, un progetto nato con il programma di legislatura
regionale e rafforzato dall'ampio successo ottenuto in occasione
del rinnovo del Consiglio comunale di Aosta nel 2010. Aosta si è
trovata sempre più negli anni a dover sopportare un carico di
servizi di interesse regionale, in particolare a favore dei Comuni
limitrofi alla città. A carico del Comune di Aosta ci sono
strutture statali come gli uffici giudiziari, il Tribunale, il TAR,
i giudici di pace, c'è la Cittadella dei giovani, ci sono gli
impianti sportivi di interesse regionale come il Palaindoor, il
campo da rugby, lo stadio del ghiaccio, il campo scuola di
atletica, la piscina olimpionica scoperta; sono tutte spese che
ammontano a ben 1.300.000 euro. L'obiettivo è quello di consentire
all'Amministrazione comunale di ottenere finanziamenti strutturati
sia in parte corrente che in parte straordinaria a consolidamento
del proprio bilancio.
Si riconosce di fatto il ruolo di Aosta capitale attraverso la
realizzazione e il finanziamento di opere pubbliche e della loro
gestione, procedendo al finanziamento dei servizi erogati dalla
città a vantaggio dell'intera collettività regionale. Le opere
pubbliche che dovranno essere realizzate coprono un decennio dal
2012 al 2021 e riguardano in particolare la conservazione e la
valorizzazione del patrimonio monumentale, archeologico ed
artistico, il recupero delle aree degradate con un occhio di
riguardo all'ambiente, l'adeguamento della dotazione di impianti
sportivi, culturali e per il tempo libero, il miglioramento dei
servizi urbani. Tutte opere che dovranno essere definite in un
apposito piano di interventi fra la Giunta regionale e il Comune di
Aosta. L'impianto predisposto trova una sua ragionevolezza in
quanto disciplina la materia, trasferendo in parte corrente
finanziamenti con vincolo di destinazione di interesse regionale
nel rispetto del patto di stabilità per gli enti locali della
Regione. È chiaro che l'intenzione politica di questa
Amministrazione è quella di accelerare un processo di
trasformazione che consenta ad Aosta di svolgere un ruolo di vera
capitale dell'autonomia, capace di rilanciare lo sviluppo economico
e turistico necessario, anche perché Aosta è di un'importanza
strategica per quanto riguarda i servizi che la città offre agli
altri Comuni.
Nel licenziare questo testo in esame pare opportuno rilevare
che, oltre a risolvere questioni procedurali poco idonee
verificatesi nel passato, dettate da interventi straordinari
annuali difficoltosi e complessi, si è finalmente rafforzato un
equilibrio politico tra Comune e Regione improntato sul principio
di sussidiarietà nel rispetto dei ruoli reciproci. Come Stella
Alpina, esprimiamo tutta la nostra soddisfazione per aver raggiunto
un importante obiettivo programmatico, che consentirà una migliore
gestione del territorio, attribuendo alla città di Aosta il ruolo
che le compete.
Presidente -
La parola all'Assessore al bilancio, finanze
e patrimonio, Lavoyer, per dichiarazione di voto.
Lavoyer (FA) -
Grazie Presidente.
Intervengo per esprimere il voto favorevole a questo
provvedimento molto importante; condividiamo i contenuti degli
interventi dei Capigruppo delle forze di maggioranza che sono
intervenuti e che hanno evidenziato l'importanza di tale legge.
Vorrei fare una precisazione in merito a quanto osservava il
collega Bertin: la legge prevede un finanziamento di euro 1.500.000
destinato a spese correnti che vanno a sostenere importanti
strutture che riteniamo di valenza regionale, quali il polo
universitario, il presidio ospedaliero, il Palazzo regionale, il
Comando regionale dei vigili del fuoco, la Questura, la
Prefettura...e oltre a questo sono previsti euro 1.500.000
destinati ad interventi strutturali, quindi al finanziamento di
opere pubbliche. Questa cifra può essere utilizzata annualmente
singolarmente, ma può essere trasformata come annualità di mutuo,
da parte del Comune di Aosta. A seconda delle importanza delle
opere che vuole realizzare, se non è sufficiente il trasferimento
di 1.500.000, il Comune può addebitarsi con mutuo regionale avendo
la copertura dell'annualità di 1.500.000 da parte
dell'Amministrazione regionale. Questo per sottolineare che la
cifra è tutt'altro che irrisoria, è importante e va nella direzione
di fare interventi qualificanti che hanno la finalità di
valorizzare il Comune di Aosta e di dargli il ruolo di capoluogo
della Regione.
Presidente -
La parola al Consigliere Agostino, per
dichiarazione di voto.
Agostino (UV) -
Grazie Presidente.
Intervengo velocemente solo per sottolineare innanzitutto alla
collega Fontana che i milioni di euro non sono 15, ma sono 30: 15
in investimenti e il resto, quindi sono 30 alla fine. È vero che
non sono i 70 di anni fa, ma i lavori sono stati fatti e non è come
il pane, una volta che l'ho comprato e l'ho mangiato lo devo
ricomprare, ma se compro qualcosa che si mantiene, non è che lo
ricompro di nuovo...il ponte sul Buthier è stato fatto, non è che
ne facciamo un altro.
Ho letto sul giornale ieri o avanti ieri che Aosta è prima in
Italia come vivibilità, come qualità della vita, quindi ci sarà
pure un motivo, un nesso, colleghi! Nessuno se lo chiede? In parte
io dico che, se è così, è dovuto anche ai finanziamenti di "Aosta
capoluogo" avuti dal 1993 in avanti, forse le ultime
tranches
ci sono state l'anno scorso o due anni fa...e
adesso vi è nuovamente il rifinanziamento, ma ben venga, perché si
tratta di rivedere...essi non hanno niente a che vedere con le
grandi opere, sono in più: i finanziamenti previsti per le grandi
opere rimangono quelli, quindi non hanno niente a che vedere con
questi 15 più 15 milioni di euro, né con la Testafochi, né con
l'ospedale, sono lavori di tutt'altro tipo! Quello che mi ha
stupito è questo...sono stato contentissimo di vedere scritto che
Aosta è prima in Italia, di solito siamo dietro Trento e Bolzano,
stavolta siamo primi, quindi se ci lamentiamo anche di questo...per
ogni cosa che facciamo sento delle lamentele, vogliamo il turismo,
poi in un momento di sobrietà dobbiamo contenere: non più concerti
e, se facciamo il contrario, abbiamo delle critiche: "eh, non fate
niente per i giovani, Aosta muore, il turismo dov'è?". È più che
attuale la canzone del cantante francese:
"qualunque cosa fai,
sempre pietre in faccia prenderai"
, collega Bertin, questo era
dedicato un po' a lei. Grazie.
Presidente -
La parola al Vicepresidente Chatrian, per
dichiarazione di voto.
Chatrian (ALPE) -
Grazie Presidente.
Vorrei motivare ulteriormente le considerazioni effettuate dal
collega Bertin. Trenta milioni di euro non sono briciole,
condivido; un punto di forza e un punto di debolezza dal punto di
vista politico, perché oggi non votiamo questo provvedimento... In
prima battuta condividiamo i 15.000.000 che danno linfa alla
gestione, i motivi sono stati detti: Aosta è riconosciuta non solo
capitale, ma è stata riconosciuta a livello urbanistico, per il
numero di abitanti, come conurbazione da Sarre fino a Quart e tutto
il concentramento di uffici pubblici e attività private fa sì che
sia necessario per il Comune di avere linfa per dare seguito ai
costi gestionali, ai costi amministrativi e di erogazione di
servizi. Su questo, come gruppo ALPE, siamo d'accordo vista
l'evoluzione in questi ultimi venti anni. Secondo paletto, dove
invece non siamo d'accordo...perché, a fronte di 1.500.000 di euro
annui per 10 anni per una serie di piccoli interventi - adesso non
mischiamo le grandi opere, stiamo parlando di altre cose -, noi
avremmo proposto una diversa architettura. Innanzitutto che si
occupi il Consiglio regionale di questa seconda parte, quindi
l'accordo di programma può essere fatto fra Consiglio e
Amministrazione comunale di Aosta e, se c'era la necessità di fare
un investimento di peso su una o due opere strategiche per il
Comune di Aosta, forse si poteva fare ad hoc un investimento mirato
per quell'opera. Questa è la motivazione principale soprattutto
sulle spese di investimento, siamo d'accordo sulle spese gestionali
dovute alle motivazioni che sono state dette, ma non siamo
d'accordo con questi 1.500.000 di euro messi sul tavolo per
conservazione e valorizzazione, miglioramento di qualità,
adeguamento. Forse era meglio avere più coraggio e con gli stessi
soldi la Regione finanziava direttamente una certa opera.
Grazie.
Presidente -
La parola al Presidente della Regione,
Rollandin.
Rollandin (UV) -
Grazie Presidente.
Riprendendo le considerazioni legate alla relazione del collega
Rosset, nella quale, credo a nome di tutti, ha riassunto qual è
l'importanza del disegno di legge - i colleghi di maggioranza che
hanno preso la parola lo hanno risottolineato -, vorrei dire che
non è facile oggi immaginare di mettere delle risorse senza avere
la possibilità di fare un accordo prima sui programmi...e l'accordo
di programma si fa fra amministrazioni e il Consiglio viene messo a
conoscenza delle linee strategiche, ma l'aver individuato uno
strumento che, da una parte - e mi riconosco nelle valutazioni che
sono state fatte da tutti -, pone l'esigenza di evidenziare il
ruolo che Aosta ha per una serie di servizi...e non aggiungo altro.
Questo è importante ed è importante che venga fatto in questo
momento, in cui soprattutto i servizi costano sempre di più e gran
parte di essi sono per tutta la collettività, non solo per la
Plaine
.
Per quanto riguarda le opere, credo non sia da sottovalutare che
in Aosta le opere essenziali si stanno realizzando con i due
maxiprogetti dell'ospedale e dell'università, che hanno un
finanziamento a sé stante, ma che sono opere che cambieranno il
volto della città. L'investimento dell'università collocata nella
Testafochi cambierà l'organizzazione della città; l'ospedale una
volta rinnovato, oltre ad unificare i tre nosocomi ospedalieri,
cambierà la modalità di approccio con quella zona; quindi quelle
sono le strutture strategiche che sono già finanziate! Qui allora
oggi andiamo a dire alla città che deve rivedere...sicuramente, ci
sono ancora una serie di infrastrutture che sono anche collegate
con l'accordo di programma per tutta l'ex area Cogne; non
dimentichiamo che abbiamo già ristrutturato e visto tutto il
problema delle scuole...sempre collegati con Aosta ci sono i
progetti già approvati per l'Institut agricole. Non è quindi che
c'è molto altro da prevedere: c'è piuttosto da ricostruire una
fisionomia della città, che è oggetto dell'attivazione di un
discorso aperto fra Comune e Regione per portare avanti i
programmi. Il teleriscaldamento va avanti per conto suo, c'era una
progettazione che va per fasi, quindi non è che non stia andando
avanti. I grandi progetti ci sono e il discorso di immaginare oggi
questa somma...non dimentichiamo che ci sono dei vincoli imposti
dal patto di stabilità anche nell'indebitamento della Regione, come
dei Comuni, quindi le grandi opere sono già tutte finanziate.
L'aver riconosciuto questo ad Aosta - mi riconosco nelle parole di
tutti i colleghi - è un segno importante, che va nella logica di
dire che finalmente c'è l'accordo da parte di tutti i Comuni e non
solo nostro; non vorrei che tale aspetto fosse sottovalutato,
perché prima c'era un po' di competizione fra Aosta e gli altri
Comuni, mentre oggi per fortuna non c'è. Anche il progetto di
accorpamento dei servizi con la
Plaine
è con: Aosta e la
Plaine
! È un salto di qualità importante, è una modifica
interessante di come viene concepito il nuovo lavoro di
organizzazione dei servizi. Credo che questa sia la ragione per cui
convintamente votiamo favorevolmente in merito al disegno di legge.
Grazie.
Presidente -
Procediamo all'esame del disegno di
legge.
Pongo in votazione l'articolo 1:
Consiglieri presenti e votanti: 31
Favorevoli: 25
Contrari: 6
Il Consiglio approva.
Presidente
-
Articolo 2: stesso risultato.
All'articolo 3 ci sono due emendamenti del gruppo ALPE.
La parola al Consigliere Bertin.
Bertin (ALPE) -
Come ho detto in precedenza, il Consiglio
regionale viene by-passato con questa legge. L'intenzione
dell'emendamento è quella di coinvolgere almeno in parte il
Consiglio sul piano e sui suoi risultati, di modo da mettere se non
altro a conoscenza l'Assemblea e suscitare una discussione pubblica
su quello che si fa con tali risorse finanziarie.
Presidente -
La parola al Presidente della Regione,
Rollandin.
Rollandin (UV) -
Credo che la discussione abbia già
evidenziato quali sono i criteri che sono stati esplicitati nel
rapporto fra le amministrazioni, quindi siamo contrari a questo
emendamento.
Presidente -
Pongo in votazione l'emendamento n. 1 del
gruppo ALPE, che recita:
Emendamento
L' articolo 3 è sostituito dal seguente:
"Articolo 3
(Realizzazione delle opere)
1. Le opere di cui all'articolo 1 sono definite nell'ambito
di un piano di interventi, contenente la sintetica descrizione
delle caratteristiche tecnico-funzionali delle opere e
l'indicazione delle relative priorità. Il piano è approvato con
deliberazione del Consiglio regionale.
2. Il Consiglio regionale, con propria deliberazione,
stabilisce inoltre i criteri e le modalità per la realizzazione
delle opere e per il trasferimento dei finanziamenti a tal fine
necessari.
3. Le opere sono realizzate dal Comune di Aosta.
4. Qualora la realizzazione delle opere richieda l'azione
integrata e coordinata di diverse amministrazioni, enti o altri
soggetti pubblici, il Presidente della Regione promuove la
formazione di accordi di programma, ai sensi dell'articolo 26 della
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta).".
Consiglieri presenti e votanti: 32
Favorevoli: 6
Contrari: 26
Il Consiglio non approva.
Presidente -
Il secondo emendamento dell'ALPE viene
accettato; ne do lettura:
Emendamento
Dopo il comma 4 dell'articolo 3, è aggiunto il
seguente:
"4bis. Il Presidente della Regione riferisce annualmente alla
Commissione consiliare competente in merito allo stato di
attuazione del piano di interventi di cui al comma 1.".
Pongo in votazione l'articolo 3 nel testo come modificato
dall'emendamento n. 2 del gruppo ALPE:
Articolo 3
(Realizzazione delle opere)
1. Le opere di cui all'articolo 1 sono definite nell'ambito
di un piano di interventi, contenente la sintetica descrizione
delle caratteristiche tecnico-funzionali delle opere e
l'indicazione delle relative priorità. Il piano è approvato con
deliberazione della Giunta regionale, d'intesa con il Comune di
Aosta.
2. La Giunta regionale, con propria deliberazione, stabilisce
inoltre i criteri e le modalità per la realizzazione delle opere e
per il trasferimento dei finanziamenti a tal fine
necessari.
3. Le opere sono realizzate dal Comune di Aosta.
4. Qualora la realizzazione delle opere richieda l'azione
integrata e coordinata di diverse amministrazioni, enti o altri
soggetti pubblici, il Presidente della Regione promuove la
formazione di accordi di programma, ai sensi dell'articolo 26 della
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta).
5. Il Presidente della Regione riferisce annualmente alla
Commissione consiliare competente in merito allo stato di
attuazione del piano di interventi di cui al comma 1.
Consiglieri presenti: 32
Votanti e favorevoli: 26
Astenuti: 6 (Bertin, Chatrian, Donzel, Carmela Fontana, Patrizia
Morelli, Rigo)
Il Consiglio approva.
Presidente -
Pongo in votazione l'articolo 4:
Consiglieri presenti e votanti: 31
Favorevoli: 25
Contrari: 6
Il Consiglio approva.
Presidente -
All'articolo 5 c'è l'emendamento della II
Commissione e quello dell'Assessore Lavoyer, che è sostitutivo
dell'emendamento della Commissione. Do lettura dell'emendamento
della II Commissione per il verbale:
Emendamento
L'articolo 5 è sostituito dal seguente:
"Articolo 5
(Disposizioni finanziarie)
1. Per il finanziamento del piano di interventi di cui
all'articolo 3, è autorizzata una spesa complessiva nel decennio
2012/2021 di euro 15.000.000, di cui annui euro 1.500.000 per gli
anni 2012 e 2013.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.4.2.20
(Trasferimenti per spese di investimento con vincolo di
destinazione agli Enti Locali).
3. L'onere derivante dall'applicazione dell'articolo 2, comma
2, è determinato in annui euro 1.500.000 per il decennio
2012/2021.
4. L'onere di cui al comma 3 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.4.2.10
(Trasferimenti correnti con vincolo di destinazione agli Enti
Locali).
5. Al finanziamento degli oneri di cui ai commi 1 e 3 si
provvede mediante i trasferimenti finanziari con vincolo settoriale
di destinazione nell'ambito degli interventi regionali in materia
di finanza locale determinati a decorrere dall'anno 2012, ai sensi
dell'articolo 25 della l.r. 48/1995.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Pongo in votazione l'emendamento dell'Assessore Lavoyer, che
recita:
Emendamento
L'articolo 5 è così sostituito:
"
Articolo 5
(Disposizioni finanziarie)
1. Per il finanziamento del programma degli interventi di cui
all'articolo 3, è autorizzata una spesa complessiva nel decennio
2012/2021 di euro 15.000.000, di cui annui euro 1.500.000 per gli
anni 2012, 2013 e 2014.
2. L'onere derivante dall'applicazione dell'articolo 2, comma
2, è determinato in annui euro 1.500.000 per il decennio
2012/2021.
3. Gli oneri di cui ai commi 1 e 2 trovano copertura, ai
sensi dell'articolo 21, comma 3, della legge regionale 4 agosto
2009, n. 30 (Nuove disposizioni in materia di bilancio e di
contabilità generale della Regione autonoma Valle d'Aosta/Vallée
d'Aoste e principi in materia di controllo strategico e di
controllo di gestione), sia nello stato di previsione della spesa
del bilancio di previsione della Regione per il triennio 2011/2013
sia in quello per il triennio 2012/2014, nell'Area omogenea 1.4.2.
(Trasferimenti con vincolo settoriale di destinazione).
4. Al finanziamento degli oneri di cui ai commi 1 e 2 si
provvede:
a) con riferimento al bilancio di previsione della Regione
per il triennio 2011/2013, mediante i trasferimenti finanziari con
vincolo settoriale di destinazione nell'ambito degli interventi
regionali in materia di finanza locale determinati, a decorrere
dall'anno 2012, ai sensi dell'articolo 25 della l.r.
48/1995;
b) con riferimento al bilancio di previsione della Regione
per il triennio 2012/2014:
1) per l'anno 2012 mediante l'utilizzo per pari importi degli
stanziamenti iscritti nell'UPB 1.4.2.28 (Interventi d'investimento
di finanza locale con vincolo di destinazione - fondi da ripartire)
e nell'UPB 1.4.2.15 (Interventi correnti di finanza locale con
vincolo di destinazione - fondi da ripartire) a valere sugli
specifici accantonamenti previsti ai punti A.1 degli allegati 2/B e
2/C al bilancio stesso;
2) per gli anni 2013 e 2014 mediante i trasferimenti
finanziari con vincolo settoriale di destinazione nell'ambito degli
interventi regionali in materia di finanza locale determinati ai
sensi dell'articolo 25 della l.r. 48/1995.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.".
Emendamento sostitutivo dell'articolo 5 dell'Assessore Lavoyer:
stesso risultato.
Presidente -
Pongo in votazione la legge nel suo
complesso:
Consiglieri presenti e votanti: 32
Favorevoli: 26
Contrari: 6
Il Consiglio approva.
