Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2165 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2165/X Ratifica di deliberazioni adottate dalla
Giunta regionale in via d'urgenza.
Oggetto n. 3613 in data 23 agosto 1996: Approvazione del
progetto e dell'appalto mediante pubblico incanto dei lavori
consistenti nel rifacimento di diversi tratti della pavimentazione
stradale della S.R. n. 46 di Valtournenche. Approvazione ed impegno
di spesa.
Presidente Qualcuno chiede la parola? Se nessuno chiede la
parola, pongo in votazione la ratifica della delibera in
oggetto:
Presenti, votanti e favorevoli: 27
Il Consiglio approva all'unanimità
Oggetto n. 3663 in data 23 agosto 1996: Riapprovazione del
programma operativo di iniziativa comunitaria PMI per il periodo
1994/99 e variazione al bilancio di previsione della Regione per
l'anno 1996, per l'iscrizione di somme derivanti da assegnazioni
della Commissione Europea per l'attuazione del programma
medesimo.
Presidente Qualcuno chiede la parola? Se nessuno chiede la
parola, pongo in votazione la ratifica della delibera in
oggetto:
Presenti, votanti e favorevoli: 28
Il Consiglio approva all'unanimità
Oggetto n. 3664 in data 23 agosto 1996: Approvazione del
documento unico di programmazione (Docup Fesr-Fse) per gli
interventi strutturali comunitari nella zona della Valle d'Aosta
interessata dal conseguimento dell'obiettivo n. 2 per il triennio
1997/99 e del suo inoltro ai competenti organi statali e
comunitari.
Presidente Ha chiesto la parola il Presidente della Giunta
regionale, Viérin Dino.
Viérin D. (UV) Il s'agit d'une proposition que nous avons
formulée par le biais de l'Etat italien à l'Union Européenne en vue
d'obtenir des financements pour la réalisation, dans ce cas
l'achèvement des projets sur lesquels nous nous sommes déjà
penchés, notamment la reconversion de l'aire Cogne et la
restructuration du Fort de Bard.
J'ai présenté deux amendements concernant l'annexe, parce que
quand on a réuni les pièces de cette annexe il y a eu une erreur
dans la présentation des documents.
Il s'agit donc de remplacer la page 49 et de supprimer la page
77.
Presidente Sono stati proposti dal Presidente della Giunta due
emendamenti, la sostituzione della pagina 49 con il foglio allegato
e l'annullamento della pagina 77.
Emendamento La pagina 49 è così modificata:
- a promuovere nuovi insediamenti produttivi nell'area
industriale liberata dalle attività siderurgiche (previa
reinfrastrutturazione)37 38;
- ad elaborare, per l'attuazione dei suindicati interventi,
apposito piano economico urbanistico di intesa con il Comune di
Aosta 39;
Il piano considera uno scenario di breve/medio termine, nel
quale si destina ad altre attività industriali l'area sud e ad "usi
misti" (attività industriali leggere e terziarie) gli immobili
lungo le fasce nord e ovest, entrambi già liberati dalle attività
siderurgiche (cfr. cartina n. 1 M.11. scheda misura 1.1.) e oggetto
di reinfrastrutturazione in attuazione del DOCUP ob. 2.
1994/96.
Con riferimento a tale scenario il piano stabilisce quanto
segue:
a.1) sotto l'aspetto economico la graduale realizzazione di un
parco industriale a "tema" (insediamento produttivo, la cui ipotesi
di successo è in parte basata sulle economie di scala derivanti
dalle sinergie tra imprese simili o tra loro complementari,
sull'elevata qualità ambientale dell'area e sulla disponibilità di
contenitori attrezzati utilizzabili in affitto...), il cui
"popolamento" sarà organizzato come un procedimento concorsuale in
cui gli imprenditori interessati concorreranno per le
localizzazioni disponibili sulla base dei requisiti delle proprie
imprese e di un "business plan" che delinei in modo chiaro e
convincente il proprio programma di attività all'interno del parco,
sulla base di un modello di equilibrio economico generale -
costruito mediante "regionalizzazione" della matrice nazionale di
contabilità sociale - e delle opzioni urbanistiche. Si prevede,
pertanto, con riferimento alle aree fin d'ora liberate
dall'attività siderurgia:
- l'insediabilità di circa 1.200 addetti, di cui circa 480 in
attività industriali40 e circa 720 in attività industriali leggere
e terziarie;
- un corrispondente valore aggiunto stimabile in circa lire 120
miliardi/anno;
---------------
37 - Gli interventi di reinfrastrutturazione sono stati avviati
(cfr. par. 1.3.2. sub. 1.1.b.2).
38 - Con legge regionale 12 maggio 1994, n. 17, la Giunta
regionale è stata, tra l'altro, autorizzata a realizzare gli
interventi di bonifica e di riconversione mediante apposita società
di capitale da costituirsi dalla Finanziaria regionale (Finaosta)
in "gestione speciale" di cui alla legge regionale n. 16 del 1982.
La società, denominata "Vallée d'Aoste Structure S.p.a.", ha
iniziato l'attività il 23 dicembre 1994.
39 - GLi studi propedeutici al piano sono stati avviati nel
maggio 1992 ed il piano -curato da un gruppo multidisciplinare di
esperti e monitorato da apposita Commissione tecnica regionale - è
stato ultimato nel giugno 1996 (cfr. par. 1.3.2. sub. 1.1.a.1). I
risultati intermedi del lavoro hanno consentito di definire i
programmi di bonifica e di reinfrastrutturazione.
40 - I settori da privilegiare considerati nel modello sono
"macchine elettriche", "alimentari", "stampa ed editoria", "altre
industrie". La dimensione media addetti/unità locali è di circa 30
unità.
Votiamo l'oggetto con i due emendamenti proposti dalla
Giunta:
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz e Tibaldi)
Il Consiglio approva
Oggetto n. 3724 in data 30 agosto 1996: Approvazione del
progetto e dell'appalto mediante pubblico incanto dei lavori
consistenti nel rifacimento di alcuni tratti della pavimentazione
stradale della S.R. n. 44 della Valle del Lys. Approvazione ed
impegno di spesa.
Presidente Qualcuno chiede la parola? Se nessuno chiede la
parola, pongo in votazione la ratifica della delibera in
oggetto:
Presenti, votanti e favorevoli: 29
Il Consiglio approva all'unanimità
Oggetto n. 3920 in data 13 settembre 1996: Concessione, ai sensi
della legge regionale 31/1992, di un contributo di lire 12.500.000
al Comitato organizzatore Festa dei Campioni nelle spese previste
per l'organizzazione della 14a edizione della manifestazione, in
programma ad Aosta il 13 ottobre 1996. Approvazione ed impegno di
spesa.
Presidente Qualcuno chiede la parola? Se nessuno chiede la
parola, pongo in votazione la ratifica della delibera in
oggetto:
Presenti, votanti e favorevoli: 29
Il Consiglio approva all'unanimità
Oggetto n. 3921 in data 13 settembre 1996: Concessione, ai sensi
della legge regionale 31/1992, di un contributo di lire 6.000.000
al C.C.S. Cogne, Sez. Atletica, nelle spese previste per
l'organizzazione della 37a edizione dello "Challenge du Mont
Blanc", manifestazione internazionale di atletica leggera in
programma ad Aosta il 28 settembre 1996. Approvazione ed impegno di
spesa.
Presidente Qualcuno chiede la parola? Se nessuno chiede la
parola, pongo in votazione la ratifica della delibera in
oggetto:
Presenti, votanti e favorevoli: 28
Il Consiglio approva all'unanimità
Oggetto n. 3952 in data 13 settembre 1996: Istituzione di corsi
di formazione professionale rivolti a personale della Nord
Elettronica S.r.l. occupati presso lo stabilimento di
Pont-Saint-Martin. Approvazione ed impegno della spesa e della
convenzione disciplinante le modalità organizzative
-gestionali.
Presidente Ha chiesto la parola il Consigliere Chiarello.
Chiarello (RC) Non vorrei che l'Assessore Mafrica mi desse del
menagramo, come ha già dato l'altro giorno a qualcuno, però vorrei
rivolgergli qualche domanda riguardo a certe cifre di questa
delibera. Sono stanziati 1 miliardo e 801 milioni per il corso di
60 persone, ma non si dice cosa sono queste persone, se sono dei
periti che faranno i capi, i dirigenti; mi viene da chiederlo
perché ci sono 747 milioni per materie prime per esercitazioni e mi
domando cosa viene usato per fare questa cifra. Materiale che poi
sarà sprecato perché se lo carichiamo tutto sui corsi, questa
azienda poi non lo userà più. Insomma, o sta infilando tutte le
spese nei corsi, oppure non lo so.
Un'altra domanda riguarda il personale insegnante: sono
dipendenti della Zincocelere a Cavaglià, oppure sono esterni che
vengono presi a tariffa, sono consulenti? A me sembrano tanti 1
miliardo e 800 milioni.
Ripeto, 747 milioni di materie prime per le esercitazioni,
vorrei sapere se sono matite, penne....
Presidente Ha chiesto la parola il Consigliere Tibaldi.
Tibaldi (Ind) Sulla base della risposta che l'Assessore mi ha
dato in sede di interrogazione, abbiamo appreso che i docenti che
preparano ai corsi di formazione sono 15: 9 laureati e 6 diplomati.
Ci sono quindi 1,2 docenti per ogni allievo. A questi 15 si
aggiungono per l'addestramento pratico 35 altri docenti che,
sommati ai 15, fanno 50 docenti. La formazione alla Zincocelere di
Pont-Saint-Martin, abbiamo appreso oggi, comporta l'impiego di 50
docenti.
Capisco che gli obiettivi occupazionali siano grandiosi: 150
entro fine anno e così via per arrivare fino a 250 dipendenti a
regime, però vorrei sapere qualcosa di più, sulle modalità non solo
di intervento della Regione, ma soprattutto di impiego di queste
risorse per l'insegnamento e quindi la formazione professionale da
una parte e l'addestramento dall'altra.
Presidente Altri chiedono la parola? Se nessuno chiede la
parola, dichiaro chiusa la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Questa delibera prevede il corso che è
articolato su cinque moduli da 12 persone, quindi non sono 12
allievi ma 60, i quali vengono istruiti per 160 ore nella parte
teorica e per 160 ore nella parte pratica.
Il Consigliere Tibaldi nell'interpellanza precedente ha falsato
quello che avevo detto, perché ha ribadito ora che si tratta di
persone non esperte; io avevo detto e ribadisco che sono previsti
per l'attività teorica 15 docenti, di cui 9 laureati e 6 diplomati,
e poi avevo parlato di 35 per l'addestramento pratico.
Siccome si tratta di una attività che ha delle fasi di
lavorazione molto diversificate, non ci sono 15 docenti che
lavorano per 160 ore, ma ci sono una ventina di fasi e temi per i
quali i docenti lavorano 1, 2, 3 ore ciascuno a seconda
dell'argomento che deve trattare, perché la produzione industriale
per fortuna del nostro paese è una produzione complessa, con fasi
di lavorazione molto particolari, che consentono di avere prodotti
con qualità capaci di stare sul mercato.
Se interessano, posso leggere uno per uno tutti i vari livelli,
tutti i diversi argomenti dei sotto corsi in cui le 160 ore vengono
distribuire.
É ovvio che servono per l'attività teorica figure con maggiore
qualificazione professionale, quindi si parla di laureati e
diplomati; per l'attività pratica non è vero quello che ha detto
Tibaldi nell'interpellanza che la maggioranza è costituita da
lavoratori esperti, ho detto che erano 35 istruttori per la parte
pratica, di cui 2 laureati, 18 diplomati e 4 tecnici qualificati,
il resto lavoratori con esperienze significative. Mi pare che per
insegnare praticamente a fare dei processi complessi servano queste
diverse figure per quello che posso giudicare.
In quanto al costo delle materie prime, queste sono proprio
questi circuiti stampati; nell'attività di istruzione devono
arrivare a produrre dei circuiti stampati che hanno un valore
elevato ciascuno e che non possono più essere riutilizzati. Sono
prodotti utilizzati per l'istruzione, perché l'allievo deve
arrivare a produrre il prodotto finito, verificare tutte le diverse
fasi, per cui non si tratta di penne né di cancelleria, si tratta
di schede che hanno un alto valore aggiunto.
Il programma è stato presentato dall'azienda, è stato verificato
a livello tecnico dalle strutture che ne hanno valutato i prezzi, i
compensi sono in media con gli standard ritenuti validi dalle
direttive della formazione per ciò che riguarda la formazione
professionale. Le persone che frequentano i corsi inizialmente,
ribadisco, vengono assunte a tempo determinato e l'azienda ha già
detto che le assunzioni verranno trasformate a tempo indeterminato.
L'azienda ha due tipi di interesse per questa trasformazione: il
primo è che potrà usufruire degli sgravi contributivi dopo i primi
12 mesi per altri 12; il secondo è che nella convenzione è scritto
in modo esplicito che il personale qualificato dovrà essere assunto
definitivamente, in caso contrario le spese per la formazione, come
è stato fatto in alcuni casi particolari che si sono presentati nel
passato, saranno chieste in restituzione.
Credo che si debba aver presente la complessità dei processi di
produzione, se i consiglieri sono interessati si può andare a
visitare l'azienda e vedere come effettivamente il numero dei
reparti, i processi chimici fotografici di controllo, di
pressatura, di foratura siano molteplici e richiedano una
istruzione particolare. Qui si prevedono 160 ore di formazione
teorica e 160 di formazione pratica.
Presidente Chi chiede la parola per dichiarazione di voto?
Ha chiesto la parola il Consigliere Tibaldi.
Tibaldi (Ind) Per nulla convincente la risposta dell'Assessore,
anzi le sue affermazioni aggravano la situazione: 50 docenti per 60
allievi iniziali e 150 assunti entro la fine dell'anno. Il rapporto
iniziale rimane sempre di 1,2 per arrivare ad un massimo di 3. Mi
piacerebbe sapere se nello stabilimento di Cavaglià per formare
personale hanno impiegato tutte queste risorse e tutti questi
insegnanti. Penso che la Regione sia da menzionare nel guinness dei
primati. Mi asterrò.
Presidente Ha chiesto la parola il Consigliere Parisi.
Parisi (RV) Voteremo questa delibera, però volevo chiedere
all'Assessore con quali criteri vengono individuati i 60 allievi
che parteciperanno al corso: se attraverso una pre-selezione, se
attraverso l'ufficio di collocamento, oppure attraverso quale altro
sistema. Tenuto conto che la situazione occupazionale in Valle è
quella che tutti conosciamo, mi piacerebbe sapere come vengono
individuati questi 60 allievi che parteciperanno al corso.
Mi auguro che, una volta finito il corso, effettivamente
l'azienda assuma questo personale, perché, come ricordava lo stesso
Assessore, in passato abbiamo fatto innumerevoli corsi, però gli
allievi che hanno ottenuto l'attestato di qualifica non se ne sono
fatti nulla perché sono rimasti disoccupati come lo erano
prima.
Su questo argomento tornerò più in là, per andare a verificare
se i corsi che vengono effettuati hanno un esito concreto nel mondo
del lavoro.
Presidente Ha chiesto la parola il Consigliere Chiarello.
Chiarello (RC) Anch'io voterò questa delibera, però, Assessore,
rispetto a questi 747 milioni per materiale che poi si dà per
scontato che venga buttato. Io sono dipendente Olivetti e posso
dire che la Olivetti non ha mai buttato via una cifra simile per la
preparazione dei dipendenti.
Si sa benissimo che quando ci sono le attrezzature,
probabilmente i primi pezzi quando escono non vanno bene, ma i
successivi cominciano già a funzionare anche quando si fa la
formazione. Mi faccia il nome di un'azienda che ha questi
dipendenti e che investe questi soldi nella formazione di 60
dipendenti.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Il voto è favorevole, vorrei invece dare una
risposta al Consigliere Parisi che aveva aggiunto due domande nella
sua dichiarazione di voto.
La selezione viene fatta dall'azienda prendendo a base gli
elenchi degli ex dipendenti Conner.
Quando ci sono corsi che nella convenzione, come in questo caso,
recano in modo esplicito la trasformazione del rapporto di lavoro
in tempo indeterminato, per gli allievi per i quali non si verifica
questa situazione, è prevista la richiesta di rimborso delle spese.
Questo si è verificato solo per un caso.
Le intenzioni espresse dall'azienda, prima ancora che avessero
inizio i corsi, in un incontro avvenuto con le organizzazioni
sindacali sono per la trasformazione di tutti i contratti, salvo
che ci siano casi in cui il lavoratore, nelle modalità previste dai
rapporti fra organizzazioni sindacali e azienda, risulti non idoneo
in modo fondato rispetto ad un certo tipo di lavoro.
Presidente Pongo in votazione la ratifica della delibera in
oggetto:
Presenti: 29
Votanti e favorevoli: 23
Astenuti: 6 (Collé, Lanièce, Linty, Marguerettaz, Mostacchi e
Tibaldi)
Il Consiglio approva
