Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 41 del 25 luglio 2018 - Resoconto
OGGETTO N. 41/XV - Interrogazione: "Piano degli interventi
dei cantieri forestali".
Fosson (Presidente) -
Punto n. 4 all'ordine del giorno.
La parola all'assessore Gerandin per la risposta.
Gerandin (MOUV') -
Ringrazio i colleghi Cinquestelle che
con questa loro iniziativa mi permettono di fare un po' il punto
sui cantieri forestali. Seguirò l'ordine delle domande ed
eventualmente poi in qualche parte aggiungerò qualcosa per dare
qualche indicazione in più, per quanto possibile.
Sulla prima domanda "se esiste un piano poliennale approvato, a
valere sul bilancio triennale, come previsto dalla LR 44/89", penso
che legittimamente venga citata questa legge che all'articolo 3
prevede tra le altre cose che vengano redatti i piani annuali e
poliannuali di intervento, nei quali vengono indicate una serie di
elencazioni sulle modalità di questi interventi. A oggi viene solo
parzialmente rispettato quanto previsto al comma 1 dell'articolo 3,
in quanto vengono redatti solo i piani annuali. Non si è provveduto
alla redazione di un piano poliannuale degli interventi, in quanto
il piano annuale fa riferimento alle risorse annuali a
disposizione, ma per redigere un piano pluriennale in questi anni
ci sono sempre state delle variabili per quel che riguarda le
disponibilità di bilancio e questo chiaramente creava una
difficoltà a redigere dei piani pluriennali. La nostra volontà è
quella di valutare la predisposizione dei piani triennali sulla
base di risorse di bilancio certe e in continuità di risorse senza
variabili nei tre anni, cosa che ci permetterebbe di avere una
visione triennale senza andare a creare probabilmente degli
allarmismi, come potrebbe essere un piano pluriennale con delle
variabili di disponibilità finanziarie annuali.
Per quanto riguarda la domanda numero due, "a quanto ammontano
gli stanziamenti complessivi nelle diverse annualità", per il
triennio 2018/2020 sono di 10 milioni 67 mila euro, chiaramente
arrotondati, per il 2018, 7 milioni di euro per il 2019, 9 milioni
521 mila euro per il 2020. Questi importi sono comprensivi tra
l'altro delle spese relative alle retribuzioni degli addetti
idraulico-forestali a tempo indeterminato e determinato, i relativi
oneri, il salario variabile, il trattamento di fine rapporto,
missione, formazione, fornitura e servizi per la realizzazione
degli interventi. Per quello che riguarda l'annualità 2018 posso
dire che hanno consentito a oggi l'assunzione di 62 operai
idraulico-forestali a tempo indeterminato, 46 impiegati forestali a
tempo indeterminato e 369 operai idraulico-forestali a tempo
determinato per 110 giornate, così come peraltro previsto. Per cui,
riferendomi all'annualità 2018 posso dire che sono state rispettate
le previsioni che erano di 400 assunzioni: sono stati assunti al
momento mi pare 394 o 395, esclusivamente per il fatto che nel
frattempo le graduatorie si sono esaurite.
Mi chiedete anche qual è eventualmente la proiezione riferita
all'annualità 2019/2020. Per quello che riguarda il 2019,
considerato che una parte di queste risorse vengono
prioritariamente impegnate per il tempo indeterminato, vale a dire
i 62 operai idraulico-forestali e i 46 impiegati forestali, è
chiaro che, avendo meno risorse - parlo del bilancio attuale
ovviamente, non posso parlare in prospettiva - avendo solo 7
milioni di euro rispetto ai 10 milioni 67 mila, la stima è di
ridurre a 130. Ci sarebbe la copertura in questo momento per soli
130 operai idraulico-forestali, rispetto ai 369 attuali. Per l'anno
2020, essendo costante il discorso dei contratti a tempo
indeterminato, il numero salirebbe a 310 operai, sempre per 110
giornate. Questo è sulla base delle risorse che abbiamo, ma è
nostra intenzione, proprio perché è una battaglia che abbiamo
portato avanti negli anni assieme con tanti colleghi in quest'Aula,
di dare una certa garanzia per quello che riguarda le risorse in
disponibilità di bilancio e di non avere variabili nel triennio,
dove possibile, al fine di mettere in campo anche quei piani
triennali previsti per legge.
Ho risposto sulla base degli elementi attuali e in questo
momento non potevamo rispondere in maniera diversa. Voglio anche
tranquillizzare, tenuto conto che ci sono state persone assunte che
erano un po' preoccupate sul prosieguo della loro possibilità di
avere una continuità di assunzione, che in questo momento io
rispondo sulla base delle disponibilità di bilancio, ma la volontà
è quella di dare questa prospettiva nel triennio con risorse certe
ed eventualmente con numeri certi di assunzioni e di giornate
lavorative.
Presidente -
La parola al consigliere Vesan per la
replica.
Vesan (M5S) -
Ringrazio l'assessore Gerandin per la sua
risposta esaustiva per quello che riguarda sia la disponibilità di
bilancio che le previsioni di assunzione. Sulla scorta di questo,
continuo a mantenere delle perplessità sulla risposta al primo
punto. Lei mi dice che non è stata fatta una pianificazione per non
creare false aspettative. Nel bilancio triennale abbiamo delle
risorse e nelle previsioni di assunzione abbiamo dei numeri che,
stante la situazione, sono solo ipotesi, sono solo dichiarazioni
calcolate sulla disponibilità dei fondi. Non è stato fatto un atto
espressamente previsto dalla legge regionale, cioè una
programmazione dei lavori su base pluriannuale: la legge non parla
di tre anni, però dice che i cantieri forestali sono molto
importanti per la nostra regione, sia per quello che riguarda la
manutenzione del territorio che per quanto riguarda la situazione
occupazionale.
Con una pianificazione noi possiamo dare un certo tipo di
garanzia sia ai cittadini sulla tutela delle nostre foreste, ma
moltissimo anche a un sacco di dipendenti, che purtroppo assumiamo
solo a tempo determinato, ma per i quali ha un certo valore il
sapere che c'è scritto su un atto di pianificazione previsto dalla
legge in quali numeri e in quale misura c'è la possibilità di
essere assunti. Invece, la dichiarazione fatta in questa sede vale
meno, perché la disponibilità di fondi sul bilancio pluriennale può
essere modificata in variazione di bilancio entro i prossimi tre
mesi, mentre una pianificazione approvata ai sensi di una legge
regionale molto meno. Quindi, in realtà in questo momento non è che
rinunciamo a creare false aspettative. In questo momento noi
diciamo a tutti questi signori che di aspettative non gliene diamo
nessuna. Pertanto confidiamo che, ancorché ci sia questa
variabilità di bilancio e questa incertezza su quali saranno le
disponibilità del bilancio che sarà approvato successivamente, il
fatto di impegnare risorse già disponibili all'interno del bilancio
triennale con un atto programmatorio può, secondo noi, essere fatto
e non risponde altro che alla previsione normativa di una legge
approvata in questo Consiglio.
