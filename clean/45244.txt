Classificazione
TRASPORTI E VIABILITÀ
Trasporti



Oggetto del Consiglio n. 2032 del 17 novembre 2022 - Resoconto
OGGETTO N. 2032/XVI - Approvazione di risoluzione: "Impegno a
trovare soluzioni al problema del sovraffollamento e della carenza
dei posti sui treni della linea Aosta-Torino".
Bertin (Presidente) -
Passiamo al punto n. 19. Illustra
il consigliere Marquis.
Marquis (FI) -
Questa risoluzione l'abbiamo presentata a
seguito della trattazione di due Consigli fa di due interrogazioni
da parte del gruppo Lega e una interpellanza da parte del gruppo di
Forza Italia, che rappresento nell'illustrazione. Sostanzialmente
si era trattato di riflettere e di discutere sulla situazione di
sovraffollamento dei treni sulla linea Aosta-Torino, era emersa
dalla discussione a livello di sintesi che sostanzialmente non ci
sarebbero state possibili dilazioni nell'immediato per affrontare
la questione, perché veniva evidenziato il fatto che il tutto
dipendeva dalla mancanza di materiale rotabile, e sostanzialmente
il problema era differito al momento in cui sarebbero arrivati
nuovi treni, dalla messa a disposizione di Trenitalia o piuttosto
da forniture tramite acquisti della Regione. Questo avrebbe
significato, tenuto conto che allo stato attuale si prevede che a
fine del 2023 debba essere intrapresa l'attività di
elettrificazione della ferrovia, che la questione sarebbe stata
demandata al dopo elettrificazione.
Sono passati due Consigli regionali, la questione di fatto non è
cambiata e di nuovo questa domenica la situazione è ancora
peggiorata rispetto a quella che era stata rappresentata nel
momento dell'interpellanza. Addirittura il treno è partito carico
ad Aosta, è arrivato a Ivrea, si sono fermati e hanno fatto
scendere a Ivrea tutti quelli che dovevano arrivare sino al
Chivasso, diversamente il treno non sarebbe ripartito. Quindi, il
problema rimane di grande attualità su alcune situazioni e
pertanto, alla luce di queste considerazioni, e tenuto quanto che
su questa linea Aosta-Torino c'è la competenza sia della parte
della Valle d'Aosta che del Piemonte, ci sono due contratti di
servizio, sostanzialmente si richiede di portare questo argomento
in Commissione, perché può essere trattato sicuramente con maggiore
attenzione e con più tempo rispetto a quello che si ha in
Consiglio, per eventuali audizioni di Trenitalia e, se del caso, di
organizzare anche con la Regione Piemonte, per cercare di trovare
una soluzione a questa problematica.
Fra l'altro, al momento della discussione dell'interpellanza,
dove era stata evidenziata la possibilità di risolvere la
problematica attraverso la rottura di carico, cioè sostituendo in
quelle circostanze in cui ci sono più persone dei posti che
garantisce il treno, si poteva eventualmente pensare di sostituire
il bimodale con due Minuetto attaccati, per creare un numero di
posti necessari per risolvere questa problematica. In
quell'occasione era stato detto che non si voleva reintrodurre la
rottura di carico. Nel frattempo ho fatto un 116, una richiesta di
accesso agli atti, alla quale è stata prontamente data risposta,
quindi ringrazio gli uffici per la disponibilità, e riferendosi
solo al mese di settembre, ci sono state ventuno rotture di carico
sulla linea Aosta-Torino sui bimodali. Pertanto, non è vero che non
c'è la rottura di carico, è vero che la rottura di carico è
limitata dalle situazioni circoscritte.
La considerazione che era stata fatta è che, se non c'è la
possibilità di aggiungere dei treni, i casi sono due: o accettiamo
che la gente stia a terra, o diversamente organizziamo un sistema
diverso, che è quello di agganciare due Minuetto in sostituzione
del bimodale, su quella situazione o quelle due situazioni che ci
sono che continuano creare ricorrentemente questa situazione, che
direi che non è solo più di disagio, perché se la gente viene fatta
scendere a Ivrea, la questione è molto più complessa rispetto che a
stare in piedi, perché a quel punto deve scendere, prendere un
altro treno regionale e aspettare poi le coincidenze.
Per farla breve, per affrontare la questione, l'impegno della
risoluzione è di portare la questione nella Commissione competente,
credo sia la quarta, per affrontare e per vedere quali possibilità
ci sono per dare una soluzione a questa contingenza che comunque va
affrontata.
Presidente -
Per il Governo, il Presidente della Regione,
ne ha facoltà.
Lavevaz (UV) -
Senza entrare nel merito delle
considerazioni anche tecniche nelle quali è entrato il collega
Marquis, di cui abbiamo già parlato, rimanendo sull'impegnativa io
sono perfettamente d'accordo. Il titolo è leggermente forviante,
perché si parla di un'impegnativa legata a un passaggio in
Commissione che trovo pertinente e che può essere utile nel merito
delle questioni. L'unica cosa che chiedo è di togliere, nel caso in
cui sia ritenuto ammissibile, la seconda premessa, perché non è
vero che il Governo regionale non ha annunciato un'immediata presa
in carico della questione. Non è una questione - come già detto
nella risposta a un'iniziativa qualche Consiglio fa - che non è
presa in carico, tutt'altro, è presa in carico da tempo. Si cerca
di fare quello che si può con i mezzi che oggi abbiamo, non voglio
ripetere tutto quello che ho detto rispetto ai mezzi a
disposizione, alle questioni delle rotture di carico; io non ho
detto che non ci sono più rotture di carico, ho detto che cerchiamo
di evitarle sulla linea diretta e di non reintrodurla.
Se siete d'accordo a togliere il secondo capoverso, credo che
non sposti di una virgola l'impegno, siamo disposti a votarlo,
anche perché riteniamo che un passaggio in Commissione possa essere
utile a un confronto produttivo, altrimenti no.
Presidente -
Si è prenotata la collega Minelli, ne ha
facoltà.
Minelli (PCP) -
Comincio con il dire che la formulazione
di questa risoluzione non ci convince perché - leggo l'impegnativa
- si chiede al Consiglio "di impegnare la IV Commissione ad
affrontare la questione del sovraffollamento dei treni - e fin qui
non è un problema - per trovare una soluzione". Poi si chiede al
Governo di mettere a disposizione della Commissione i dati sulle
presenze dei treni. Io immagino che si volesse dire le presenze
degli utenti sui treni, o il numero dei treni, oppure i treni
stessi, non ho capito bene. Comunque, al di là di questo che è
marginale, la seconda richiesta a me sembra più un impegno da 116
che non da mozione, ma l'importante è la prima richiesta.
Per quanto riguarda la prima impegnativa, "trovare una
soluzione", intanto non mi pare un compito della Commissione,
semmai è compito dell'Assessore di turno, che non so se sarà il
Presidente ancora, se sarà qualcun altro, questo è un
Mistero
buffo
; buffo non tanto, ma è un mistero che dura da tantissimo
tempo. È compito della Giunta, se vogliamo, sia pure interagendo
con la Commissione. Quindi è una formulazione che non ci convince,
ma quello che voglio dire è che il tema da affrontare - che è un
tema reale, è un tema importante, è un problema reale - non è per
nulla banale e soprattutto non è di facile soluzione. Non è di
facile soluzione, perché il problema della capienza dei treni è un
problema che conosciamo, ma è collegato a delle precise scelte che
sono state fatte preventivamente dalla Regione, con l'acquisto dei
treni bimodali che sono troppo piccoli. E su questo non ci piove,
considerato il fatto dell'utenza che non è solo nostra, perché noi
sappiamo che abbiamo fino a Pont-Saint-Martin un'utenza valdostana,
ma la tratta è interregionale e quindi il problema della capienza
c'è.
Il secondo problema è il contratto di servizio, che risale a
tempo prima, ma che è entrato in vigore nell'agosto del 2020, ed è
un contratto che prevede espressamente l'utilizzo dei treni
bimodali valdostani. Quindi, ci sono degli atti, ci sono dei
documenti che sono stati in qualche modo approvati, decisi,
eccetera, che ci mettono in una condizione sicuramente difficile.
La scelta dei treni bimodali e quel tipo di contratto, a nostro
avviso, ma lo abbiamo detto tante volte, non è una novità, non sono
state valutazioni corrette, è stata fatta una scelta che non ha
tenuto conto dell'utenza piemontese, nonostante sappiamo tutti -
come ho detto prima - che la tratta interessa le due regioni.
Avevo ascoltato con interesse le risposte del presidente Lavevaz
in quei Consigli in cui erano state fatte le iniziative sul tema,
erano state accorpate varie iniziative, e poi c'era stata questa
risoluzione. Alcune cose non le avevo condivise, perché c'era stata
tutta una valutazione sul fatto che la Regione Piemonte deve in
qualche maniera sbrogliarsela. Io sono d'accordo sul fatto che la
Regione Piemonte debba attivarsi maggiormente, perché per tanto
tempo non l'ha fatto e i pendolari della zona del Canavese e del
Chivassese, sono stati trascurati dalla loro stessa Regione, che
deve appunto occuparsene per garantire un servizio migliore. Ma
anche la Valle d'Aosta, con le sue decisioni pregresse, ha la sua
parte di responsabilità, che è innegabile. Con l'elettrificazione
della linea, la modularità dei convogli, la modularità dei treni
sarà meglio gestibile per quanto riguarda la capienza.
Sulla richiesta di impegno alla Commissione di lavorare per
trovare una soluzione, io non posso fare a meno, permettetemi, di
ricordare che nel periodo in cui io sono stata Assessore ai
trasporti, quella Commissione, senza mandato di un Consiglio -
perché come ci è stato ricordato più volte le Commissioni sono
autonome e possono lavorare, ma un mandato di un Consiglio è
ovviamente ancora un'altra cosa - si è riunita più e più volte per
affrontare il problema della ferrovia, il problema del piano
regionale dei trasporti, e non mi risulta che abbia risolto
alcunché e trovato una soluzione a un qualsiasi problema che era
stato evidenziato. Il piano regionale dei trasporti giace ancora
nei cassetti e vi resterà non si sa per quanto altro tempo perché,
come ci è stato spiegato, la pandemia e la guerra hanno cambiato
tutta la faccia dei trasporti per la Valle d'Aosta! Su questo ho
qualche perplessità, perché alcune cose possono essere corrette, ma
la sostanza, a mio avviso, non cambia.
In conclusione, quest'impegno a noi sembra un generico, un modo
per dire che adesso ci si occupa della questione, ma se si vuole
incidere effettivamente dev'esserci un'azione del Governo, che si
deve attivare o che deve continuare quelli che sono i passi già
fatti, in particolare a partire dalla interlocuzione con la Regione
Piemonte, quella sì che ci dev'essere e deve continuare,
nell'ottica di una collaborazione istituzionale che dev'essere
finalizzata all'attenzione delle esigenze dei cittadini, sia
valdostani sia piemontesi e canavesani in primis. Perché io credo
che non si possa pensare di risolvere o di affrontare una
situazione soltanto all'interno dei confini regionali, quando la
tratta, e comunque il trasporto ferroviario, non si esauriscono
certo ai confini regionali ma ci portano in Piemonte.
Presidente -
Consigliere Marquis ne ha facoltà.
Marquis (FI) -
Rimaniamo sul sentiero del pragmatismo e
quindi accettiamo la proposta del Presidente di eliminare quel
"considerato", che non cambia la sostanza. A noi sta a cuore non
tanto di sottilizzare sull'argomento, ma che si costituisca un
tavolo di confronto per trovare delle soluzioni a un problema
concreto. È un problema che non sarà facile da risolvere, ma
riteniamo che se ci si mette tutti assieme, si possano magari
trovare delle idee, anche sotto il profilo organizzativo, perché
leggendo le tabelle che sono state fornite, forse qualche spazio di
organizzazione c'è. Poi staremo a vedere se si può fare qualcosa,
ma credo che non possiamo permetterci di continuare a tenere la
gente a terra una volta alla settimana, anche se su pochi treni:
credo che sia un problema concreto da affrontare. Ci spiace non
aver convinto la collega Minelli sul lessico o su come è stata
compilata la risoluzione, però cerchiamo di rimanere nella
sostanza. Ringraziamo il Governo per voler accettare la
risoluzione.
Presidente -
Aspettiamo l'emendamento. Abbiamo la
versione emendata, la mettiamo in votazione. La votazione è
aperta.
Esito della votazione:
Presenti: 34
Votanti: 32
Favorevoli: 32
Astenuti: 2 (Guichardaz Erika, Minelli)
Il Consiglio approva.
Sospendiamo brevemente per arieggiare i locali.
La seduta è sospesa dalle ore 16:48 alle ore 17:09.
